{
    "edition": "貞觀政要 JIAN edition 21-02-2020",
    "passages": [
        {
            "chapter": 1,
            "paragraph": "1",
            "id": "1",
            "html": "貞觀初，太宗謂侍臣曰：「爲君之道，必須先存百姓。若損百姓以奉其身，猶割脛以啖腹，腹飽而身斃。若安天下，必須先正其身，未有身正而影曲，上理而下亂者。朕每思傷其身者不在外物，皆由嗜欲以成其禍。若躭嗜滋味，玩悦聲色，所欲既多，所損亦大，既妨政事，又擾生人。且復出一非理之言，萬姓爲之解體。怨讟既作，離叛亦興。朕每思此，不敢縱逸。」諫議大夫魏徵對曰：「古者聖哲之主，皆亦近取諸身，故能遠體諸物。昔楚聘詹何，問其理國之要，詹何對以修身之術。楚王又問理國何如？詹何曰：『未聞身理而國亂者。』陛下所明，實同古義。」"
        },
        {
            "chapter": 1,
            "paragraph": "2",
            "id": "2",
            "html": "貞觀二年，太宗問魏徵曰：「何謂爲明君暗君？」徵曰：「君之所以明者，兼聽也；其所以暗者，偏信也。詩云：『先人有言，詢于芻蕘。』昔唐、虞之理，闢四門，明四目，達四聰。是以聖無不照，故共、鯀之徒，不能塞也；靖言庸回，不能惑也。秦二世則隱藏其身，捐隔疏賤而偏信趙高，及天下潰叛，不得聞也。梁武帝偏信朱异，而侯景舉兵向闕，竟不得知也。隋煬帝偏信虞世基，而諸賊攻城剽邑，亦不得知也。是故人君兼聽納下，則貴臣不得壅蔽，而下情必得上通也。」太宗甚善其言。"
        },
        {
            "chapter": 1,
            "paragraph": "3",
            "id": "3",
            "html": "貞觀十年，太宗謂侍臣曰：「帝王之業，草創與守成孰難？」尚書左僕射房玄齡對曰：「天地草昧，羣雄競起，攻破乃降，戰勝乃尅。由此言之，草創爲難。」魏徵對曰：「帝王之起，必承衰亂。覆彼昏狡，百姓樂推，四海歸命，天授人與，乃不爲難。然既得之後，志趣驕逸，百姓欲静而徭役不休，百姓凋殘而侈務不息，國之衰弊，恒由此起。以斯而言，守成則難。」太宗曰：「玄齡昔從我定天下，備嘗艱苦，出萬死而遇一生，所以見草創之難也。魏徵與我安天下，慮生驕逸之端，必踐危亡之地，所以見守成之難也。今草創之難，既已往矣，守成之難者。當思與公等慎之。」"
        },
        {
            "chapter": 1,
            "paragraph": "4",
            "id": "4",
            "html": "貞觀十一年，特進魏徵上疏曰：\n\t臣觀自古受圖膺運，繼體守文，控御英傑，南面臨下，皆欲配厚德於天地，齊高明於日月，本枝百世，傳祚無窮。然而克終者鮮，敗亡相繼，其故何哉？所以求之，失其道也。殷鑒不遠，可得而言。\n\t昔在有隋，統一寰宇，甲兵彊盛，三十餘年，風行萬里，威動殊俗，一旦舉而棄之，盡爲他人之有。彼煬帝豈惡天下之治安，不欲社稷之長久，故行桀虐，以就滅亡哉！恃其富强，不虞後患。驅天下以從欲，罄萬物而自奉，採域中之子女，求遠方之奇異。宫苑是飾，臺榭是崇，徭役無時，干戈不戢。外示嚴重，内多險忌，讒邪者必受其福，忠正者莫保其生。上下相蒙，君臣道隔，民不堪命，率土分崩。遂以四海之尊，殞於匹夫之手，子孫殄絶，爲天下笑，可不痛哉！\n\t聖哲乘機，拯其危溺，八柱傾而復正，四維絶而更張。遠肅邇安，不逾於期月；勝殘去殺，無待於百年。今宫觀臺榭，盡居之矣；奇珍異物，盡收之矣；姬姜淑媛，盡侍於側矣；四海九州，盡爲臣妾矣。若能鑒彼之所以亡，念我之所以得，日慎一日，雖休勿休。焚鹿臺之寶衣，毁阿房之廣殿，懼危亡於峻宇，思安處於卑宫，則神化潜通，無爲而治，德之上也。若成功不毁，即仍其舊，除其不急，損之又損。雜茅茨於桂棟，參玉砌以土階，悦以使人，不竭其力。常念居之者逸，作之者勞，億兆悦以子來，羣生仰而遂性，德之次也。若惟聖罔念，不慎厥終，忘締構之艱難，謂天命之可恃，忽采椽之恭儉，追雕墙之靡麗，因其基以廣之，增其舊而飾之。觸類而長，不思止足，人不見德，而勞役是聞，斯爲下矣。譬之負薪救火，揚湯止沸，以暴易亂，與亂同道，莫可測也，後嗣何觀！夫事無可觀則人怨，人怨則神怒，神怒則災害必生。災害既生，則禍亂必作，禍亂既作，而能以身名全者鮮矣。順天革命之后，將隆七百之祚，貽厥孫謀，傳之萬葉，難得易失，可不念哉！\n\t是月，徵又上疏曰：\n\t臣聞求木之長者，必固其根本；欲流之遠者，必浚其泉源；思國之安者，必積其德義。源不深而望流之遠，根不固而求木之長，德不厚而思國之理，臣雖下愚，知其不可，而况於明哲乎！人君當神器之重，居域中之大，將崇極天之峻，永保無疆之休。不念居安思危，戒奢以儉，德不處其厚，情不勝其欲，斯亦伐根以求木茂，塞源而欲流長者也。\n\t凡百元首，承天景命，莫不殷憂而道著，功成而德衰。有善始者實繁，能克終者蓋寡，豈取之易，而守之難乎？昔取之而有餘，今守之而不足，何也？夫在殷憂，必竭誠以待下；既得志，則縱情以傲物。竭誠則胡越爲一體，傲物則骨肉爲行路。雖董之以嚴刑，振之以威怒，終苟免而不懷仁，貌恭而不心服。怨不在大，可畏惟人，載舟覆舟，所宜深慎，奔車朽索，其可忽乎！\n\t君人者，誠能見可欲則思知足以自戒，將有作則思知止以安人，念高危則思謙冲而自牧，懼滿溢則思江海下百川，樂盤遊則思三驅以爲度，憂懈怠則思慎始而敬終，慮壅蔽則思虚心以納下，想纔邪則思正身以黜惡，恩所加則思無因喜以謬賞，罰所及則思無因怒而濫刑。總此十思，弘兹九德，簡能而任之，擇善而從之，則智者盡其謀，勇者竭其力，仁者播其惠，信者效其忠。文武争馳，在君無事，可以盡豫遊之樂，可以養松、喬之壽，鳴琴垂拱，不言而化。何必勞神苦思，代下司職，役聰明之耳目，虧無爲之大道哉！\n\t太宗手詔答曰：\n\t省頻抗表，誠極忠款，言窮切至。披覽忘倦，每達宵分。非公體國情深，啓沃義重，豈能示以良圖，匡其不及。朕聞晉武帝自平吴已後，務在驕奢，不復留心治政。何曾退朝謂其子劭曰：「吾每見主上不論經國遠圖，但説平生常語，此非貽厥子孫者，爾身猶可以免。」指諸孫曰：「此等必遇亂死。」及孫綏，果爲淫刑所戮。前史美之，以爲明於先見。朕意不然，謂曾之不忠，其罪大矣。夫爲人臣，當進思盡忠，退思補過，將順其美，匡救其惡，所以共爲治也。曾位極台司，名器崇重，當直辭正諫，論道佐時。今乃退有後言，進無廷諍，以爲明智，不亦謬乎！危而不持，焉用彼相？公之所陳，朕聞過矣。當置之几案，事等弦、韋。必望收彼桑榆，期之歲暮，不使康哉良哉，獨盛於往日，若魚若水，遂爽於當今。遲復嘉謀，犯而無隱。朕將虚襟静志，敬佇德音。"
        },
        {
            "chapter": 1,
            "paragraph": "5",
            "id": "5",
            "html": "貞觀十五年，太宗謂侍臣曰：「守天下難易？」侍中魏徵對曰：「甚難。」太宗曰：「任賢能、受諫諍即可，何謂爲難？」徵曰：「觀自古帝王，在於憂危之間，則任賢受諫。及至安樂，必懷寬怠。恃安樂而欲寬怠，言事者惟令兢懼，日陵月替，以至危亡。聖人所以居安思危，正爲此也。安而能懼，豈不爲難？」"
        },
        {
            "chapter": 2,
            "paragraph": "1",
            "id": "6",
            "html": "貞觀初，太宗謂蕭瑀曰：「朕少好弓矢，自謂能盡其妙。近得良弓十數，以示弓工。乃曰：『皆非良材也。』朕問其故，工曰：『木心不正，則脉理皆邪。弓雖剛勁而遣箭不直，非良弓也。』朕始悟焉。朕以弧矢定四方，用弓多矣，而猶不得其理。况朕有天下之日淺，得爲理之意，固未及於弓。弓猶失之，而况於理乎？」自是詔京官五品以上，更宿中書内省。每召見，皆賜坐與語，詢訪外事，務知百姓利害、政教得失焉。"
        },
        {
            "chapter": 2,
            "paragraph": "2",
            "id": "7",
            "html": "貞觀元年，太宗謂黄門侍郎王珪曰：「中書所出詔敕，頗有意見不同，或兼錯失而相正以否。元置中書、門下，本擬相防過誤。人之意見，每或不同，有所是非，本爲公事。或有護己之短，忌聞其失，有是有非，銜以爲怨。或有苟避私隙，相惜顔面，知非政事，遂即施行。難違一官之小情，頓爲萬人之大弊，此實亡國之政，卿輩特須在意防也。隋日内外庶官，政以依違，而致禍亂，人多不能深思此理。當時皆謂禍不及身，面從背言，不以爲患。後至大亂一起，家國俱喪，雖有脱身之人，縱不遭刑戮，皆辛苦僅免，甚爲時論所貶黜。卿等特須滅私徇公。堅守直道，庶事相啓沃，勿上下雷同也。」"
        },
        {
            "chapter": 2,
            "paragraph": "3",
            "id": "8",
            "html": "貞觀二年，太宗問黄門侍郎王珪曰：「近代君臣理國，多劣於前古， 何也？」對曰：「古之帝王爲政，皆志尚清静，以百姓之心爲心。近代則唯損百姓以適其欲，所任用大臣，復非經術之士。漢家宰相，無不精通一經，朝廷若有疑事，皆引經决定，由是人識禮教，理致太平。近代重武輕儒，或參以法律，儒行既虧，淳風大壞。」太宗深然其言。 自此百官中有學業優長，兼識政體者，多進其階品，累加遷擢焉。"
        },
        {
            "chapter": 2,
            "paragraph": "4",
            "id": "9",
            "html": "貞觀三年。太宗謂侍臣曰：「中書、門下，機要之司。擢才而居，委任實重。詔敕如有不穩便，皆須執論。比來惟覺阿旨順情，唯唯苟過，遂無一言諫諍者，豈是道理？若惟署詔敕、行文書而已，人誰不堪？何煩簡擇，以相委付？自今詔敕疑有不穩便，必須執言，無得妄有畏懼，知而寢默。」"
        },
        {
            "chapter": 2,
            "paragraph": "5",
            "id": "10",
            "html": "貞觀四年，太宗問蕭瑀曰：「隋文帝何如主也？」對曰：「克己復禮，勤勞思政，每一坐朝，或至日昃，五品已上，引坐論事，宿衛之士，傳飱而食，雖性非仁明，亦是勵精之主。」太宗曰：「公知其一，未知其二。此人性至察而心不明。夫心暗則照有不通，至察則多疑於物。又欺孤兒寡婦以得天下，恒恐羣臣内懷不服，不肯信任百司，每事皆自决斷，雖則勞神苦形，未能盡合於理。朝臣既知其意，亦不敢直言。宰相以下，惟即承順而已。朕意則不然，以天下之廣，四海之衆，千端萬緒，須合變通，皆委百司商量、宰相籌畫，於事穩便，方可奏行。豈得以一日萬機，獨斷一人之慮也。且日斷十事，五條不中，中者信善，其如不中者何？以日繼月，乃至累年，乖謬既多，不亡何待？豈如廣任賢良，高居深視，法令嚴肅，誰敢爲非？」因令諸司，若詔敕頒下有未穩便者，必須執奏，不得順旨便即施行，務盡臣下之意。"
        },
        {
            "chapter": 2,
            "paragraph": "6",
            "id": "11",
            "html": "貞觀五年，太宗謂侍臣曰：「治國與養病無異也。病人覺愈，彌須將護，若有觸犯，必至殞命。治國亦然，天下稍安，尤須兢慎，若便驕逸，必至喪敗。今天下安危，繫之於朕。故日慎一日，雖休勿休。然耳目股肱，寄於卿輩，既義均一體，宜協力同心，事有不安，可極言無隱。儻君臣相疑，不能備盡肝膈，實爲治國之大害也。」"
        },
        {
            "chapter": 2,
            "paragraph": "7",
            "id": "12",
            "html": "貞觀六年，太宗謂侍臣曰：「看古之帝王，有興有衰，猶朝之有暮，皆爲蔽其耳目，不知時政得失。忠正者不言，邪諂者日進，既不見過，所以至於滅亡。朕既在九重，不能盡見天下事，故布之卿等，以爲朕之耳目。莫以天下無事，四海安寧，便不存意。可愛非君，可畏非民。天子者，有道則人推而爲主，無道則人棄而不用，誠可畏也。」魏徵對曰：「自古失國之主，皆爲居安忘危，處理忘亂，所以不能長久。今陛下富有天下，内外清晏，能留心治道，常臨深履薄，國家曆數，自然靈長。臣又聞古語云：『君，舟也；人，水也。水能載舟，亦能覆舟。』陛下以爲可畏，誠如聖旨。」"
        },
        {
            "chapter": 2,
            "paragraph": "8",
            "id": "13",
            "html": "貞觀六年，太宗謂侍臣曰：「古人云：『危而不持，顛而不扶，焉用彼相？』君臣之義，得不盡忠匡救乎？朕嘗讀書，見桀殺關龍逄，漢誅鼂錯，未嘗不廢書嘆息。公等但能正詞直諫，裨益政教，終不以犯顔忤旨，妄有誅責。朕比來臨朝斷决，亦有乖於律令者。公等以爲小事，遂不執言。凡大事皆起於小事，小事不論，大事又將不可救。社稷傾危，莫不由此。隋主殘暴，身死匹夫之手，率土蒼生，罕聞嗟痛。公等爲朕思隋氏滅亡之事，朕爲公等思龍逄、鼂錯之誅，君臣保全，豈不美哉！」"
        },
        {
            "chapter": 2,
            "paragraph": "9",
            "id": "14",
            "html": "貞觀四年，太宗與秘書監魏徵從容論自古理政得失，因曰：「當今大亂之後，造次不可致理。」徵曰：「不然，凡人在危困則憂死亡，憂死亡則思理，思理則易教。然則亂後易教，猶饑人易食也。」太宗曰：「善人爲邦百年，然後勝殘去殺。大亂之後，將求致理，寧可造次而望乎？」徵曰：「此據常人，不在聖哲。若聖哲施化，上下同心，人應如響，不疾而速，期月而可，信不爲難，三年成功，猶謂其晚。」太宗以爲然。封德彝等對曰：「三代以後，人漸澆訛，故秦任法律，漢雜霸道，皆欲理而不能，豈能理而不欲？若信魏徵所説，恐敗亂國家。」徵曰：「五帝、三王，不易人而理。行帝道則帝，行王道則王，在於當時所理，化之而已。考之載籍，可得而知。昔黄帝與蚩尤七十餘戰，其亂甚矣，既勝之後，便致太平。九黎亂德，顓頊征之，既克之後，不失其理。桀爲亂虐，而湯放之，在湯之代，即致太平。紂爲無道，武王伐之，成王之代，亦致太平。若言人漸澆訛，不返純樸，至今應悉爲鬼魅，寧可復得而教化耶？」德彝等無以難之，然咸以爲不可。\n\t太宗每力行不倦，數年間，海内康寧，突厥破滅，因謂羣臣曰：「貞觀初，人皆異論，云當今必不可行帝道、王道，惟魏徵勸我。既從其言，不過數載，遂得華夏安寧，遠戎賓服。突厥自古以來，常爲中國勍敵，今酋長並帶刀宿衛，部落皆襲衣冠。使我遂至於此，皆魏徵之力也。」顧謂徵曰：「玉雖有美質，在於石間，不值良工琢磨，與瓦礫不别。若遇良工，即爲萬代之寶。朕雖無美質，爲公所切磋，勞公約朕以仁義，弘朕以道德，使朕功業至此，公亦足爲良工爾。」"
        },
        {
            "chapter": 2,
            "paragraph": "10",
            "id": "15",
            "html": "貞觀九年，太宗謂侍臣曰：「往昔初平京師，宫中美女珍玩，無院不滿。煬帝意猶不足，徵求無已。兼東西征討，窮兵黷武，百姓不堪，遂致亡滅。此皆朕所目見，故夙夜孜孜，惟欲清静，使天下無事。遂得徭役不興，年穀豐稔，百姓安樂。夫治國猶如栽樹，本根不摇，則枝葉茂盛。君能清静，百姓何得不安樂乎？」"
        },
        {
            "chapter": 2,
            "paragraph": "11",
            "id": "16",
            "html": "貞觀八年，太宗謂房玄齡等曰：「我所居殿，即是隋文帝所造，已經四十餘年，損壞處少。唯承乾殿是煬帝造，工匠多覓新奇，斗拱至小。年月雖近，破壞處多。今爲改更，欲别作意見，亦恐似此屋耳。」魏徵對曰：「昔魏文侯時，租賦歲倍，有人致賀。文侯曰：『今户口不加而租税歲倍，此由課斂多。譬如治皮，令大則薄，令小則厚，理民亦復如此。』由是魏國大理。臣今量之，陛下爲理，百夷賓服，天下已安。但須守今日理道，亦歸之於厚，此即是足。」"
        },
        {
            "chapter": 2,
            "paragraph": "12",
            "id": "17",
            "html": "貞觀八年，太宗謂羣臣曰：「爲理之要，務全其本。若中國不静，遠夷雖至，亦何益焉？朕與公等共理天下，令中夏乂安，四方静肅，並由公等咸盡忠誠，共康庶績之所致耳，朕實喜之。然安不忘危，亦兼以懼。朕見隋煬帝篡業之初，天下隆盛。棄德窮兵，以取顛覆。頡利近者足爲强大，志意既盈，禍亂斯及，喪其大業，爲臣於朕。葉護可汗亦大强盛，自恃富貴，通使求婚，失道怙過，以致破滅。其子既立，便肆猜忌，衆叛親離，覆基絶嗣。朕不能遠慕堯、舜、禹、湯之德，目睹此輩何得不誡懼乎？公等輔朕功績已成，唯當慎以守之，自獲長世，並宜勉力。有不是事，則須明言。君臣同心，何得不理？」侍中魏徵對曰：「陛下弘至理以安天下，功已成矣。然每睹非常之慶，彌切慮危之心，自古至慎無以加此。臣聞上之所好，下必從之。明詔獎勵，足使懦夫立節。」"
        },
        {
            "chapter": 2,
            "paragraph": "13",
            "id": "18",
            "html": "太宗問拓設使人曰：「拓設兵馬今有幾許？」對曰：「見有四千餘人，舊有四萬餘人。」太宗謂侍臣曰：「朕聞西胡愛珠，若得好珠，劈身藏之。」侍臣咸曰：「貪財害己，實爲可笑。」太宗曰：「勿唯笑胡，今官人貪財不顧性命，身死之後子孫被辱，何異西胡之愛珠耶！帝王亦然，恣情放逸，好樂無度，荒廢庶政，長夜忘返，所行如此，豈不滅亡。隋煬帝奢侈自賢，身死匹夫，足爲可笑。」魏徵對曰：「臣聞魯哀公謂孔子曰：『有人好忘者，移宅乃忘其妻。』孔子曰：『又有好忘甚於此者，丘見桀、紂之君乃忘其身。』」太宗曰：「朕與公等既知笑人，今共相匡輔，庶免人笑。」"
        },
        {
            "chapter": 2,
            "paragraph": "14",
            "id": "19",
            "html": "貞觀九年，太宗謂侍臣曰：「爲帝王者，必須慎其所與。只如鷹犬、鞍馬、聲色、殊味，朕若欲之，隨須即至。如此等事，恒敗人正道。邪佞忠直，亦在時君所好。若任不得賢，何能無滅。」侍中魏徵對曰：「臣聞齊威王問淳于髡：『寡人所好，與古帝王同否？』髡曰：『古者聖王所好有四，今王所好唯有其三。古者好色，王亦好之；古者好馬，王亦好之；古者好味，王亦好之。唯有一事不同者，古者好賢，王獨不好。』齊王曰：『無賢可好也。』髡曰：『古之美色有西施、毛嬙，奇味即龍肝、豹胎，善馬即有飛兔、緑耳，此等今既無之。王之厨膳，後宫外厩，今亦備具，王以爲今之無賢，未知前世之賢，得與王相見以否？』」太宗深然之。"
        },
        {
            "chapter": 2,
            "paragraph": "15",
            "id": "20",
            "html": "貞觀十年，太宗謂侍臣曰：「月令是早晚有？」侍中魏徵對曰：「今禮記所載月令，起自吕不韋。」太宗曰：「但爲政專依月令，善惡復皆如所記不？」魏徵又曰：「秦、漢以來，聖王依月令事多。若一依月令者，亦未有善。但古者設教勸人爲善，所行皆欲順時，善惡亦未必皆然。」太宗又曰：「月令既起秦時，三皇、五帝並是聖主，何因不行月令？」徵曰：「計月令起於上古，是以尚書云『敬授民時』。吕不韋止是修古月令，未必始起於秦代。」太宗曰：「朕比讀書，所見善事，並即行之，都無所疑。至於用人，則善惡難别，故知人極爲不易。朕比使公等數人，何因理政猶不及文、景？」徵又曰：「陛下留心於理，委任臣等逾於古人，直由臣等庸短，不能稱陛下委寄。欲論四夷賓服，天下無事，古來未有似今日者。至於文、景，不足以比聖德。」徵曰：「自古人君初爲理也，皆欲比隆堯、舜。至於天下既安，即不能終其善。人臣初被任也，亦欲盡心竭力。及居富貴，即欲全官爵。若遂君臣常不懈怠，豈有天下不安之道哉！」太宗曰：「論至理誠，如公此語。」"
        },
        {
            "chapter": 2,
            "paragraph": "16",
            "id": "21",
            "html": "貞觀十六年，太宗謂侍臣曰：「或君亂於上，臣理於下；或臣亂於下，君理於上。二者苟逢，何者爲甚？」特進魏徵對曰：「君心理，則照見下非。誅一勸百，誰敢不畏威盡力？若昏暴於上，忠諫不從，雖百里奚、伍子胥之在虞、吴，不救其禍，敗亡亦繼。」太宗曰：「必如此。齊文宣昏暴，楊遵彦以正道扶之得理，何也？」徵曰：「遵彦彌縫暴主，救理蒼生，纔得免亂，亦甚危苦。與人主嚴明，臣下畏法，直言正諫，皆見信用，不可同年而語也。」"
        },
        {
            "chapter": 2,
            "paragraph": "17",
            "id": "22",
            "html": "太宗自即位之始，霜旱爲災，米穀踴貴，突厥侵擾，州縣騷然。帝志在憂人，鋭精爲政。崇尚節儉，大布恩德。是時，自京師及河東、河南、隴右，饑饉尤甚，一匹絹纔得一斗米，百姓雖東西逐食，未嘗嗟怨，莫不自安。至貞觀三年，關中豐熟，咸自歸鄉，竟無一人逃散，其得人心如此。加以從諫如流，雅好儒學，孜孜求士，務在擇官，改革舊弊，興復制度，每因一事，觸類爲善。初，息隱、海陵之黨，同謀害太宗者數百千人，事寧後引居左右近侍，心術豁然，不有疑阻。時論以爲能斷决大事，得帝王之體。深惡官吏貪濁，有枉法受財者，必無赦免。在京流外有犯贜者，皆遣執奏，隨其所犯，置以重法。由是官吏多自清謹。制馭王公、妃主之家，大姓豪猾之伍，皆畏威屏跡，無敢侵欺細人。商旅野次，無復盗賊，囹圄常空，馬牛布野，外户不閉。又頻致豐稔，米斗三四錢，行旅自京師至于嶺表，自山東至于滄海，皆不賫糧，取給於路。又山東村落，行客經過者，必厚加供待，或發時有贈遺。此皆古昔未有也。"
        },
        {
            "chapter": 2,
            "paragraph": "18",
            "id": "23",
            "html": "貞觀十九年，太宗謂侍臣曰：「朕觀古來帝王，驕矜而取敗者，不可勝數。不能遠述古昔，至如晉武平吴、隋文伐陳已後，心逾驕奢，自矜諸己，臣下不復敢言，政道因兹弛紊。朕自平定突厥、破高麗已後，兼并鐵勒，席卷沙漠，以爲州縣，夷狄遠服，聲教益廣。朕恐懷驕矜，恒自抑折，日旰而食，坐以待晨。每思臣下有讜言直諫，可以施於政教者，當拭目以師友待之。如此，庶幾於時康道泰爾。」"
        },
        {
            "chapter": 2,
            "paragraph": "19",
            "id": "24",
            "html": "貞觀三年，上謂房玄齡曰：「古人善爲國者，必先理其身。理其身，必慎其所習。所習正則其身正，身正則不令而行。所習不正，則身不正，身不正則雖令不從。是以舜誡禹曰：『鄰哉鄰哉』周公誡成王曰：『其朋其朋。』此皆言慎其所習近也。朕比歲臨朝視事，及園苑閒遊賞，皆召魏徵、虞世南侍從，或與謀議政事、講論經典，既常聞啓沃，非直於身有益，在於社稷亦可謂久安之道。」"
        },
        {
            "chapter": 3,
            "paragraph": "1",
            "id": "25",
            "html": "房玄齡，齊州臨淄人也。初仕隋，爲隰城尉。坐事除名，徙上郡。太宗徇地渭北，玄齡杖策謁於軍門。太宗一見，便如舊識，署渭北道行軍記室參軍。玄齡既喜遇知己，遂罄竭心力。是時，賊寇每平，衆人競求金寶，玄齡獨先收人物，致之幕府。及有謀臣猛將，與之潜相申結，各致死力。累授秦王府記室，兼陝東道大行臺考功郎中。玄齡在秦府十餘年，恒典管記。隱太子、巢刺王以玄齡及杜如晦爲太宗所親禮，甚惡之，譖之高祖，由是與如晦並遭驅斥。及隱太子將有變也，太宗召玄齡、如晦，令衣道士服，潜引入閤謀議。及事平，太宗入春宫，擢拜太子右庶子。貞觀元年，遷中書令。三年，拜尚書左僕射，監修國史，封梁國公，實封一千三百户。既任總百司，虔恭夙夜，盡心竭節，不欲一物失所。聞人有善，若己有之。明達吏事，飾以文學，審定法令，意在寬平。不以求備取人，不以己長格物，隨能收叙，無隔卑賤。論者稱爲良相焉。十三年，加太子少師。玄齡自以一居端揆十有五年，頻抗表辭位，優詔不許。十六年，進拜司空，仍總朝政，依舊監修國史。玄齡復以年老請致仕，太宗遣使謂曰：「國家久相任使，一朝忽無良相，如失兩手。公若筋力不衰，無煩此讓。自知衰謝，當更奏聞。」玄齡遂止。太宗又嘗追思王業之艱難，佐命之匡弼，乃作威鳳賦以自喻，因賜玄齡，其見稱類如此。"
        },
        {
            "chapter": 3,
            "paragraph": "2",
            "id": "26",
            "html": "杜如晦，京兆萬年人也。武德初，爲秦王府兵曹參軍，俄遷陝州總管府長史。時府中多英俊，被外遷者衆，太宗患之。記室房玄齡曰：「府僚去者雖多，蓋不足惜。杜如晦聰明識達，王佐才也。若大王守藩端拱，無所用之；必欲經營四方，非此人莫可。」太宗自此彌加禮重，寄以心腹，遂奏爲府屬，常參謀帷幄。時軍國多事，剖斷如流，深爲時輩所服。累除天策府從事中郎，兼文學館學士。隱太子之敗，如晦與玄齡功第一，遷拜太子左庶子。俄遷兵部尚書，進封蔡國公，賜實封一千三百户。貞觀二年，以本官檢校侍中。三年，拜尚書右僕射，兼知吏部選事。仍與房玄齡共掌朝政。至於臺閣規模，典章文物，皆二人所定，甚獲當時之譽，時稱房、杜焉。"
        },
        {
            "chapter": 3,
            "paragraph": "3",
            "id": "27",
            "html": "魏徵，鉅鹿人也，近徙家相州之臨黄。武德末，爲太子洗馬。見太宗與隱太子陰相傾奪，每勸建成早爲之謀。太宗既誅隱太子，召徵責之曰：「汝離間我兄弟，何也？」衆皆爲之危懼。徵慷慨自若，從容對曰：「皇太子若從臣言，必無今日之禍。」太宗爲之斂容，厚加禮異，擢拜諫議大夫。數引之卧内，訪以政術。徵雅有經國之才，性又抗直，無所屈撓。太宗每與之言，未嘗不悦。徵亦喜逢知己之主，竭其力用。又勞之曰：「卿所諫前後二百餘事，皆稱朕意，非卿忠誠奉國，何能若是？」三年，累遷秘書監，參預朝政，深謀遠算，多所弘益。太宗嘗謂曰：「卿罪重於中鉤，我任卿逾於管仲，近代君臣相得，寧有似我於卿者乎？」六年，太宗幸九成宫，宴近臣，長孫無忌曰：「王珪、魏徵，往事息隱，臣見之若讎，不謂今者又同此宴。」太宗曰：「魏徵往者實我所讎，但其盡心所事，有足嘉者。朕能擢而用之，何慚古烈？徵每犯顔切諫，不許我爲非，我所以重之也。」徵再拜曰：「陛下導臣使言，臣所以敢言。若陛下不受臣言，臣亦何敢犯龍鱗、觸忌諱也！」太宗大悦，各賜錢十五萬。七年，代王珪爲侍中，累封鄭國公。尋以疾乞辭所職，請爲散官。太宗曰：「朕拔卿於讎虜之中，任卿以樞要之職，見朕之非，未嘗不諫。公獨不見金之在礦，何足貴哉？良冶鍛而爲器，便爲人所寶。朕方自比於金，以卿爲良匠。雖有疾，未爲衰老，豈得便爾耶？」徵乃止。後復固辭，聽解侍中，授以特進，仍知門下省事。十二年，太宗以誕皇孫，詔宴公卿，帝極歡，謂侍臣曰：「貞觀以前，從我平定天下，周旋艱險，玄齡之功無所與讓。貞觀之後，盡心於我，獻納忠讜，安國利人，成我今日功業，爲天下所稱者，惟魏徵而已。古之名臣，何以加也。」於是親解佩刀以賜二人。庶人承乾在春宫，不修德業。魏王泰寵愛日隆，内外庶寮，咸有疑議。太宗聞而惡之，謂侍臣曰：「當今朝臣，忠謇無如魏徵，我遣傅皇太子，用絶天下之望。」十七年，遂授太子太師，知門下事如故。徵自陳有疾，太宗謂曰：「太子宗社之本，須有師傅，故選中正，以爲輔弼。知公疹病，可卧護之。」徵乃就職。尋遇疾。徵宅内先無正堂，太宗時欲營小殿，乃輟其材爲造，五日而就。遣中使賜以布被素褥，遂其所尚。後數日，薨。太宗親臨慟哭，贈司空，謚曰文貞。太宗親爲製碑文，復自書於石。特賜其家食實封九百户。太宗後嘗謂侍臣曰：「夫以銅爲鏡，可以正衣冠；以古爲鏡，可以知興替；以人爲鏡，可以明得失。朕常保此三鏡，以防己過。今魏徵殂逝，遂亡一鏡矣！」因泣下久之。乃詔曰：「昔惟魏徵，每顯予過。自其逝也，雖過莫彰。朕豈獨有非於往時，而皆是於兹日？故亦庶僚苟順，難觸龍鱗者歟！所以虚己外求，披迷内省。言而不用，朕所甘心。用而不言，誰之責也？自斯已後，各悉乃誠。若有是非，直言無隱。」"
        },
        {
            "chapter": 3,
            "paragraph": "4",
            "id": "28",
            "html": "王珪，太原祁縣人也。武德中，爲隱太子中允，甚爲建成所禮。後以連其陰謀事，流于嶲州。建成誅後，太宗即位，召拜諫議大夫。每推誠盡節，多所獻納。珪嘗上封事切諫，太宗謂曰：「卿所論朕，皆中朕之失。自古人君莫不欲社稷永安，然而不得者，只爲不聞己過，或聞而不能改故也。今朕有所失，卿能直言，朕復聞過能改，何慮社稷之不安乎？」太宗又嘗謂珪曰：「卿若常居諫官，朕必永無過失。」顧待益厚。貞觀元年，遷黄門侍郎，參預政事，兼太子右庶子。二年，進拜侍中。時房玄齡、魏徵、李靖、温彦博、戴胄與珪同知國政，嘗因侍宴，太宗謂珪曰：「卿識鑒清通，尤善談論，自玄齡等，咸宜品藻。又可自量，孰與諸子賢？」對曰：「孜孜奉國，知無不爲，臣不如玄齡。每以諫諍爲心，耻君不及堯、舜，臣不如魏徵。才兼文武，出將入相，臣不如李靖。敷奏詳明，出納惟允，臣不如温彦博。處繁理劇，衆務必舉，臣不如戴胄。至如激濁揚清、嫉惡好善，臣於數子，亦有一日之長。」太宗深然其言，羣公亦各以爲盡己所懷，謂之確論。"
        },
        {
            "chapter": 3,
            "paragraph": "5",
            "id": "29",
            "html": "李靖，京兆三原人也。大業末，爲馬邑郡丞。會高祖爲太原留守，靖觀察高祖，知有四方之志，因自鎖上變，將詣江都。至長安，道塞不通而止。高祖克京城，執靖，將斬之，靖大呼曰：「公起義兵除暴亂，不欲就大事，而以私怨斬士乎？」太宗亦加救請，高祖遂捨之。武德中，以平蕭銑、輔公祏功，歷遷揚州大都督府長史。太宗嗣位，召拜刑部尚書。貞觀二年，以本官檢校中書令。三年，轉兵部尚書，爲代州道行軍總管。進擊突厥定襄城，破之。突厥諸部落俱走磧北，擒隋齊王暕之子楊政道，及煬帝蕭后，送于長安，突利可汗來降，頡利可汗僅以身遁。太宗謂曰：「昔李陵提步卒五千，不免身降匈奴，尚得名書竹帛。卿以三千輕騎，深入虜庭，尅復定襄，威振北狄，實古今未有，足報往年渭水之役矣。」以功進封代國公。此後，頡利可汗大懼，四年退保鐵山，遣使入朝謝罪，請舉國内附。又以靖爲定襄道行軍總管，往迎頡利。頡利雖外請降，而心懷疑貳。詔遣鴻臚卿唐儉、攝户部尚書將軍安修仁慰諭之，靖謂副將張公謹曰：「詔使到彼，虜必自寬，乃選精騎賫二十日糧，引兵自白道襲之。」公謹曰：「既許其降，詔使在彼，未宜討擊。」靖曰：「此兵機也，時不可失。」遂督軍疾進。行至陰山，遇其斥候千餘帳，皆俘以隨軍。頡利見使者甚悦，不虞官兵至也。靖前鋒乘霧而行，去其牙帳七里，頡利始覺，列兵未及成陣，單馬輕走，虜衆因而潰散。斬萬餘級，殺其妻隋義成公主，俘男女十餘萬，斥土界自陰山北至于大漠，遂滅其國。尋獲頡利可汗於别部落，餘衆悉降。太宗大悦，顧謂侍臣曰：「朕聞主憂臣辱，主辱臣死。往者國家草創，突厥强梁，太上皇以百姓之故，稱臣於頡利，朕未嘗不痛心疾首，志滅匈奴，坐不安席，食不甘味。今者暫動偏師，無往不捷，單于稽顙，耻其雪乎！」羣臣皆稱萬歲。尋拜靖光祿大夫、尚書右僕射，賜實封五百户。又爲西海道行軍大總管，征吐谷渾，大破其國。改封衛國公。及靖妻亡，有詔許墳塋制度依漢衛、霍故事，築闕象突厥内鐵山、吐谷渾内積石二山，以旌殊績。"
        },
        {
            "chapter": 3,
            "paragraph": "6",
            "id": "30",
            "html": "虞世南，會稽餘姚人也。貞觀初，太宗引爲上客，因開文學館，館中號爲多士，咸推世南爲文學之宗，授以記室，與房玄齡對掌文翰。嘗命寫列女傳以裝屏風，于時無本，世南暗書之，一無遺失。貞觀七年，累遷秘書監。太宗每機務之隙，引之談論，共觀經史。世南雖容貌懦弱，若不勝衣，而志性抗烈，每論及古先帝王爲政得失，必存規諷，多所補益。及高祖晏駕，太宗執哀過禮，哀容毁悴，久替萬機，文武百寮，計無所出，世南每入進諫，太宗甚嘉納之，益所親禮。嘗謂侍臣曰：「朕因暇日，每與虞世南商略古今。朕有一言之善，世南未嘗不悦，有一言之失，未嘗不悵恨。近嘗戲作一詩，頗涉浮艷,世南進表諫曰：『陛下此作雖工，體非雅正。上之所好，下必隨之。此文一行，恐致風靡，輕薄成俗，非爲國之利。賜令繼和，不敢不作，而今之後，更有斯文繼以死請，不奉詔。』其懇誠若此，朕用嘉焉。羣臣皆若世南，天下何憂不理？」因賜帛一百五十段。太宗嘗稱世南有五絶：一曰德行，二曰忠直，三曰博學，四曰詞藻，五曰書翰。及卒，太宗舉哀於别次，哭之甚慟。喪事官給，仍賜以東園秘器，贈禮部尚書，謚曰文懿。太宗手敕魏王泰曰：「虞世南於我，猶一體也。拾遺補闕，無日暫忘，實當代名臣，人倫準的。吾有小善，必將順而成之；吾有小失，必犯顔而諫之。今其云亡，石渠、東觀之中，無復人矣，痛惜豈可言耶！」未幾，太宗爲詩一篇，追思往古理亂之道，既而嘆曰：「鍾子期死，伯牙不復鼓琴。朕之此篇，將何所示？」因令起居褚遂良詣其靈帳讀訖焚之，其悲悼也若此。又令與房玄齡、長孫無忌、杜如晦、李靖等二十四人，圖形於凌煙閣。"
        },
        {
            "chapter": 3,
            "paragraph": "7",
            "id": "31",
            "html": "李勣，曹州離狐人也。本姓徐，初仕李密，爲右武候大將軍。密後爲王世充所破，擁衆歸國，勣猶據密舊境十郡之地。武德二年，謂長史郭孝恪曰：「魏公既歸大唐，今此人衆土地，魏公所有也。吾若上表獻之，則是利主之敗，自爲己功，以邀富貴，是吾所耻。今宜具録州縣及軍人户口，總啓魏公，聽公自獻，此則魏公之功也，不亦可乎？」乃遣使啓密。使人初至，高祖聞無表，惟有啓與密，甚怪之。使者以勣意聞奏，高祖方大喜曰：「徐勣感德推功，實純臣也。」拜黎州總管，賜姓李氏，附屬籍于宗正。封其父蓋爲濟陰王，固辭王爵，乃封舒國公，授散騎常侍。尋加勣右武候大將軍。及李密反叛伏誅，勣發喪行服，備君臣之禮，表請收葬，高祖遂歸其尸。於是大具威儀，三軍縞素，葬於黎陽山。禮成，釋服而散，朝野義之。尋爲竇建德所攻，陷於建德，又自拔歸京師。從太宗徵王世充、竇建德，平之。貞觀元年，拜并州都督，令行禁止，號爲稱職，突厥甚加畏憚。太宗謂侍臣曰：「隋煬帝不解精選賢良，鎮撫邊境，惟遠築長城，廣屯將士，以備突厥，而情識之惑，一至於此。朕今委任李勣於并州，遂得突厥畏威遠遁，塞垣安静，豈不勝數千里長城耶？」其後并州改置大都督府，又以勣爲長史，累封英國公。在并州凡十六年。召拜兵部尚書，兼知政事。勣時遇暴疾，驗方云鬚灰可以療之，太宗自剪鬚爲其和藥。勣頓首見血，泣以陳謝。太宗曰：「吾爲社稷計耳，不煩深謝。」十七年，高宗居春宫，轉太子詹事，加特進，仍知政事。太宗又嘗宴，顧勣曰：「朕將屬以孤幼，思之無越卿者。公往不遺於李密，今豈負於朕哉！」勣雪涕致辭，因噬指流血。俄沉醉，御服覆之，其見委信如此。勣每行軍用師，頗任籌算，臨敵應變，動合事機。自貞觀以來，討擊突厥頡利及薛延陀、高麗等，並大破之。太宗嘗曰：「李靖、李勣二人，古之韓、白，衛、霍豈能及也！」"
        },
        {
            "chapter": 3,
            "paragraph": "8",
            "id": "32",
            "html": "馬周，博州茌平人也。貞觀五年至京師，舍於中郎將常何之家。時太宗令百官上書言得失，周爲何陳便宜二十餘事，令奏之，事皆合旨。太宗怪其能，問何，何對曰：「此非臣所發慮，乃臣家客馬周也。」太宗即日召之，未至間，凡四度遣使催促。及謁見，與語甚悦。令直門下省，尋授監察御史，累除中書舍人。周有機辯，能敷奏，深識事端，故動無不中。太宗嘗曰：「我於馬周，暫時不見，則便思之。」十八年，歷遷中書令，兼太子右庶子，周既職兼兩宫，處事平尤，甚獲當時之譽。又以本官攝吏部尚書。太宗嘗謂侍臣曰：「周見事敏速，性甚貞正。至於論量人物，直道而言，朕比任使之，多稱朕意。既寫忠誠，親附於朕，實藉此人，共康時政也。」"
        },
        {
            "chapter": 4,
            "paragraph": "1",
            "id": "33",
            "html": "太宗威容嚴肅，百僚進見者，皆失其舉措。太宗知其若此，每見人奏事，必假借顔色，冀聞諫諍，知政教得失。貞觀初，嘗謂公卿曰：「人欲自照，必須明鏡；主欲知過，必藉忠臣。主若自賢，臣不匡正，欲不危敗，豈可得乎？故君失其國，臣亦不能獨全其家。至如隋煬帝暴虐，臣下鉗口，卒令不聞其過，遂至滅亡。虞世基等，尋亦誅死。前事不遠，公等每看事有不利於人，必須極言規諫。」"
        },
        {
            "chapter": 4,
            "paragraph": "2",
            "id": "34",
            "html": "貞觀元年，太宗謂侍臣曰：「正主任邪臣，不能致理；正臣事邪主，亦不能致理。惟君臣相遇，有同魚水，則海内可安。朕雖不明，幸諸公數相匡救，冀憑直言鯁議，致天下於太平。」諫議大夫王珪對曰：「臣聞木從繩則正，后從諫則聖。故古者聖主必有争臣七人，言而不用，則相繼以死。陛下開聖慮，納芻蕘，愚臣處不諱之朝，實願罄其狂瞽。」太宗稱善，詔令自是宰相入内平章國計，必使諫官隨入，預聞政事。有所開説，必虚己納之。"
        },
        {
            "chapter": 4,
            "paragraph": "3",
            "id": "35",
            "html": "貞觀二年，太宗謂侍臣曰：「明主思短而益善，暗主護短而永愚。隋煬帝好自矜誇，護短拒諫，誠亦實難犯忤。虞世基不敢直言，或恐未爲深罪。昔箕子佯狂自全，孔子亦稱其仁。及煬帝被殺，世基合同死否？」杜如晦對曰：「天子有諍臣，雖無道不失其天下。仲尼稱：『直哉史魚，邦有道如矢，邦無道如矢。』世基豈得以煬帝無道，不納諫諍，遂杜口無言？偷安重位，又不能辭職請退，則與箕子佯狂而去，事理不同。昔晉惠帝賈后將廢愍懷太子，司空張華竟不能苦争，阿意苟免。及趙王倫舉兵廢后，遣使收華，華曰：『將廢太子日，非是無言，當時不被納用。』其使曰：『公爲三公，太子無罪被廢，言既不從，何不引身而退？』華無辭以答，遂斬之，夷其三族。古人有云：『危而不持，顛而不扶，則將焉用彼相？』故『君子臨大節而不可奪也。』張華既抗直不能成節，遜言不足全身，王臣之節固已墜矣。虞世基位居宰輔，在得言之地，竟無一言諫諍，誠亦合死。」太宗曰：「公言是也。人君必須忠良輔弼，乃得身安國寧。煬帝豈不以下無忠臣，身不聞過，惡積禍盈，滅亡斯及。若人主所行不當，臣下又無匡諫，苟在阿順，事皆稱美，則君爲暗主，臣爲諛臣，君暗臣諛，危亡不遠。朕今志在君臣上下，各盡至公，共相切磋，以成理道。公等各宜務盡忠讜，匡救朕惡，終不以直言忤意，輒相責怒。」"
        },
        {
            "chapter": 4,
            "paragraph": "4",
            "id": "36",
            "html": "貞觀五年，太宗謂房玄齡等曰：「自古帝王多任情喜怒，喜則濫賞無功，怒則濫殺無罪。是以天下喪亂，莫不由此。朕今夙夜未嘗不以此爲心，恒欲公等盡情極諫。公等亦須受人諫語，豈得以人言不同己意，便即護短不納？若不能受諫，安能諫人？」"
        },
        {
            "chapter": 4,
            "paragraph": "5",
            "id": "37",
            "html": "貞觀八年，太宗謂侍臣曰：「朕每閒居静坐，則自内省。恒恐上不稱天心，下爲百姓所怨。但思正人匡諫，欲令耳目外通，下無怨滯。又比見人來奏事者，多有怖懾，言語致失次第。尋常奏事，情猶如此，况欲諫諍，必當畏犯逆鱗。所以每有諫者，縱不合朕心，朕亦不以爲忤。若即嗔責，深恐人懷戰懼，豈肯更言！」"
        },
        {
            "chapter": 4,
            "paragraph": "6",
            "id": "38",
            "html": "貞觀十五年，太宗問魏徵曰：「比來朝臣都不論事，何也？」徵對曰：「陛下虚心採納，誠宜有言者。然古人云：『未信而諫，則以爲謗己；信而不諫，則謂之尸禄。』但人之才器，各有不同。懦弱之人，懷忠直而不能言；疏遠之人，恐不信而不得言；懷禄之人，慮不便身而不敢言。所以相與緘默，俛仰過日。」太宗曰：「誠如卿言。朕每思之，人臣欲諫，輒懼死亡之禍，與夫赴鼎鑊、冒白刃，亦何異哉？故忠貞之臣，非不欲謁誠者。敢竭誠者，乃是極難。所以禹拜昌言，豈不爲此也！朕今開懷抱、納諫諍，卿等無勞怖懼，遂不極言。」"
        },
        {
            "chapter": 4,
            "paragraph": "7a",
            "id": "39a",
            "html": "貞觀十六年，太宗謂房玄齡等曰：「自知者明，信爲難矣。如屬文之士，伎巧之徒，皆自謂己長，他人不及。若名工文匠，商略詆訶，蕪詞拙跡，於是乃見。由是言之，人君須得匡諫之臣，舉其愆過。一日萬機，一人聽斷，雖復憂勞，安能盡善？常念魏徵隨事諫正，多中朕失，如明鏡鑒形，美惡畢見。」因舉觴賜玄齡等數人勗之。"
        },
        {
            "chapter": 4,
            "paragraph": "7b",
            "id": "39b",
            "html": "貞觀十七年，太宗問諫議大夫褚遂良曰：「昔舜造漆器，禹雕其俎，當時諫舜、禹者十有餘人。食器之間，何須苦諫？」遂良對曰：「雕琢害農事，纂組傷女工。首創奢淫，危亡之漸。漆器不已，必金爲之。金器不已，必玉爲之。所以諍臣必諫其漸，及其滿盈，無所復諫。」太宗曰：「卿言是矣。朕所爲事，若有不當，或在其漸，或已將終，皆宜進諫。比見前史，或有人臣諫事，遂答云『業已爲之』，或道『業已許之』，竟不爲停改。此則危亡之禍，可反手而待也。」"
        },
        {
            "chapter": 5,
            "paragraph": "1",
            "id": "40",
            "html": "貞觀初，太宗與黄門侍郎王珪宴語。時有美人侍側，本廬江王瑗之姬也，瑗敗籍没入宫。太宗指示珪曰：「廬江不道，賊殺其夫而納其室。暴虐之甚，何有不亡者乎！」珪避席曰：「陛下以廬江取之爲是邪，爲非邪？」太宗曰：「安有殺人而取其妻，卿乃問朕是非，何也？」珪對曰：「臣聞於管子曰：『齊桓公之郭國，問其父老曰：「郭何故亡？」父老曰：「以其善善而惡惡也。」桓公曰：「若子之言，乃賢君也，何至於亡？」父老曰：「不然。郭君善善而不能用，惡惡而不能去，所以亡也。」』今此婦人尚在左右，臣竊以聖心爲是之，陛下若以爲非，所謂知惡而不去也。」太宗大悦，稱爲至言，遽令以美人還其親族。"
        },
        {
            "chapter": 5,
            "paragraph": "2",
            "id": "41",
            "html": "貞觀三年，太宗謂司空裴寂曰：「比有上書奏事，條數甚多，朕總黏之屋壁，出入觀省。所以孜孜不倦者，欲盡臣下之情。每一思政理，或三更方寢。亦望公輩用心不倦，以副朕懷也。」"
        },
        {
            "chapter": 5,
            "paragraph": "3",
            "id": "42",
            "html": "貞觀四年，詔發卒修洛陽宫之乾元殿以備巡狩。給事中張玄素上書諫曰：\n\t陛下智周萬物，囊括四海。令之所行，何往不應？志之所欲，何事不從？微臣竊思秦始皇之爲君也，藉周室之餘，因六國之盛，將貽之萬葉，及其子而亡，良由逞嗜奔欲，逆天害人者也。是知天下不可以力勝，神祇不可以親恃。惟當弘儉約，薄賦斂，慎終如始，可以永固。\n\t方今承百王之末，屬凋弊之餘，必欲節之以禮制，陛下宜以身爲先。東都未有幸期，即令補葺；諸王今並出藩，又須營構。興發既多，豈疲人之所望？其不可一也。陛下初平東都之始，層樓廣殿，皆令撤毁，天下翕然，同心欣仰。豈有初則惡其侈靡，今乃襲其雕麗？其不可二也。每承音旨，未即巡幸，此即事不急之務，成虚費之勞。國無兼年之積，何用兩都之好？勞役過度，怨讟將起。其不可三也。百姓承亂離之後，財力凋盡，天恩含育，粗見存立，饑寒猶切，生計未安，三五年間，未能復舊。奈何營未幸之都，而奪疲人之力？其不可四也。昔漢高祖將都洛陽，婁敬一言，即日西駕。豈不知地惟土中，貢賦所均，但以形勝不如關内也。伏惟陛下化凋弊之人，革澆漓之俗，爲日尚淺，未甚淳和，斟酌事宜，詎可東幸？其不可五也。\n\t臣又嘗見隋室初造此殿，楹棟宏壯，大木非隨近所有，多從豫章採來。二千人拽一柱，其下施轂，皆以生鐵爲之，若用木輪，便即火出。略計一柱，已用數十萬功，則餘費又過倍於此。臣聞阿房成，秦人散；章華就，楚衆離；乾元畢工，隋人解體。且以陛下今時功力，何如隋日？承凋殘之後，役瘡痍之人，費億萬之功，襲百王之弊，以此言之，恐甚於煬帝遠矣。深願陛下思之，無爲由余所笑，則天下幸甚。\n\t太宗謂玄素曰：「卿以我不如煬帝，何如桀、紂？」對曰：「若此殿卒興，所謂同歸於亂。」太宗嘆曰：「我不思量，遂至於此。」顧謂房玄齡曰：「今玄素上表，洛陽實亦未宜修造，後必事理須行，露坐亦復何苦？所有作役，宜即停之。然以卑干尊，古來不易，非其忠直，安能如此？且衆人之唯唯，不如一士之諤諤。可賜絹五百匹。」魏徵嘆曰：「張公遂有回天之力，可謂仁人之言，其利博哉！」"
        },
        {
            "chapter": 5,
            "paragraph": "4",
            "id": "43",
            "html": "太宗有一駿馬，特愛之，恒於宫中養飼，無病而暴死。太宗怒養馬宫人，將殺之。皇后諫曰：「昔齊景公以馬死殺人，晏子請數其罪云：『爾養馬而死，爾罪一也。使公以馬殺人，百姓聞之，必怨吾君，爾罪二也。諸侯聞之，必輕吾國，爾罪三也。』公乃釋罪。陛下嘗讀書見此事，豈忘之邪？」太宗意乃解。又謂房玄齡曰：「皇后庶事相啓沃，極有利益爾。」"
        },
        {
            "chapter": 5,
            "paragraph": "5",
            "id": "44",
            "html": "貞觀六年，太宗以御史大夫韋挺、中書侍郎杜正倫、秘書少監虞世南、著作郎姚思廉等上封事稱旨，召而謂曰：「朕歷觀自古人臣立忠之事，若值明主，便得盡誠規諫，至如龍逄、比干，竟不免孥戮。爲君不易，爲臣極難。朕又聞龍可擾而馴，然喉下有逆鱗，觸之則殺人。人主亦有逆鱗，卿等遂不避犯觸，各進封事。常能如此，朕豈慮宗社之傾敗！每思卿等此意，不能暫忘，故設宴爲樂。」乃賜帛有差。"
        },
        {
            "chapter": 5,
            "paragraph": "6",
            "id": "45",
            "html": "太常卿韋挺嘗上疏陳得失，太宗賜書曰：「得所上意見，極是讜言，辭理可觀，甚以爲慰。昔齊境之難，夷吾有射鉤之罪；蒲城之役，勃鞮爲斬袂之仇。而小白不以爲疑，重耳待之若舊。豈非各吠非主，志在無二。卿之深誠，見於斯矣。若能克全此節，則永保令名。如其怠之，可不惜也。勉勵終始，垂範將來，當使後之視今，亦猶今之視古，不亦美乎？朕比不聞其過，未睹其闕，賴竭忠懇，數進嘉言，用沃朕懷，一何可道！」"
        },
        {
            "chapter": 5,
            "paragraph": "7",
            "id": "46",
            "html": "貞觀三年，李大亮爲涼州都督，嘗有臺使至州境，見有名鷹，諷大亮獻之。大亮密表曰：「陛下久絶畋獵，而使者求鷹。若是陛下之意，深乖昔旨；如其自擅，便是使非其人。」太宗下書曰：「以卿兼資文武，志懷貞確，故委藩牧，當兹重寄。比在州鎮，聲績遠彰，念此忠勤，無忘寤寐。使遣獻鷹，遂不曲順，論今引古，遠獻直言。披露腹心，非常懇到，覽用嘉嘆，不能已已，有臣若此，朕復何憂！宜守此誠，終始若一。詩云：『靖共爾位，好是正直。神之聽之，介爾景福。』古人稱一言之重，侔於千金，卿之此言，深足貴矣。今賜卿金壺瓶、金椀各一枚，雖無千鎰之重，是朕自用之物。卿立志方直，竭節至公，處職當官，每副所委，方大任使，以申重寄。公事之閑，宜觀典籍。兼賜卿荀悦漢紀一部，此書叙致簡要，論議深博，極爲政之體，盡君臣之義，今以賜卿，宜加尋閲也。」"
        },
        {
            "chapter": 5,
            "paragraph": "8",
            "id": "47",
            "html": "貞觀七年，太宗將幸九成宫，散騎常侍姚思廉進諫曰：「陛下高居紫極，寧濟蒼生，應須以欲從人，不可以人從欲。然則離宫遊幸，此秦皇、漢武之事，故非堯、舜、禹、湯之所爲也。」言甚切至。太宗諭之曰：「朕有氣疾，熱便頓劇，故非情好遊幸，甚嘉卿意。」因賜帛五十段。"
        },
        {
            "chapter": 5,
            "paragraph": "9",
            "id": "48",
            "html": "貞觀八年，陝縣丞皇甫德參上書忤旨，太宗以爲訕謗。侍中魏徵進言曰：「昔賈誼當漢文帝時上書云『可爲痛哭者一，可爲長嘆息者六。』自古上書，率多激切。若不激切，則不能起人主之心。激切即似訕謗，惟陛下詳其可否。」太宗曰：「非公無能道此者。」令賜德參帛二十段。"
        },
        {
            "chapter": 5,
            "paragraph": "10",
            "id": "49",
            "html": "貞觀中，遣使詣西域立葉護可汗，未還，又令人多賫金帛，歷諸國市馬。魏徵諫曰：「今發使以立可汗爲名，可汗未定立，即詣諸國市馬，彼必以爲意在市馬，不爲專立可汗。可汗得立，則不甚懷恩；不得立，則生深怨。諸蕃聞之，且不重中國。但使彼國安寧，則諸國之馬，不求自至。昔漢文帝有獻千里馬者，帝曰：『吾吉行日三十，凶行日五十，鸞輿在前，屬車在後，吾獨乘千里馬，將安之乎？』乃償其道里所費而返之。又光武有獻千里馬及寶劍者，馬以駕鼓車，劍以賜騎士。今陛下凡所施爲，皆邈過三王之上，奈何至此欲爲孝文、光武之下乎？又魏文帝求市西域大珠，蘇則曰：『若陛下惠及四海，則不求自至，求而得之，不足貴也』陛下縱不能慕漢文之高行，可不畏蘇則之正言耶？」太宗遽令止之。"
        },
        {
            "chapter": 5,
            "paragraph": "11",
            "id": "50",
            "html": "貞觀十七年，太子右庶子高季輔上疏陳得失。特賜鍾乳一劑，謂曰：「卿進藥石之言，故以藥石相報。」"
        },
        {
            "chapter": 5,
            "paragraph": "12a",
            "id": "51a",
            "html": "貞觀十八年，太宗謂長孫無忌等曰：「夫人臣之對帝王，多順從而不逆，甘言以取容。朕今發問，不得有隱，宜以次言朕過失。」長孫無忌、唐儉等咸曰：「陛下聖化道致太平，以臣觀之，不見其失。」黄門侍郎劉洎對曰：「陛下撥亂創業，實功高萬古，誠如無忌等言。然頃有人上書，辭理不稱者，或對面窮詰，無不慚退，恐非獎進言者。」太宗曰：「此言是也，當爲卿改之。」"
        },
        {
            "chapter": 5,
            "paragraph": "12b",
            "id": "51b",
            "html": "太宗嘗怒苑西面監穆裕，命於朝堂斬之。時高宗爲皇太子，遽犯顔進諫，太宗意乃解。司徒長孫無忌曰：「自古太子之諫，或乘間從容而言。今陛下發天威之怒，太子申犯顔之諫，誠古今未有。」太宗曰：「夫人久相與處，自然染習。自朕御天下，虚心正直，即有魏徵朝夕進諫。自徵云亡，劉洎、岑文本、馬周、褚遂良等繼之。皇太子幼在朕膝前，每見朕心悦諫者，因染以成性，故有今日之諫。」"
        },
        {
            "chapter": 6,
            "paragraph": "1",
            "id": "52",
            "html": "貞觀三年，太宗謂侍臣曰：「君臣本同治亂，共安危，若主納忠諫，臣進直言，斯故君臣合契，古來所重。若君自賢，臣不匡正，欲不危亡，不可得也。君失其國，臣亦不能獨全其家。至如隋煬帝暴虐，臣下鉗口，卒令不聞其過，遂至滅亡。虞世基等尋亦誅死。前事不遠，朕與卿等可得不慎，無爲後所嗤！」"
        },
        {
            "chapter": 6,
            "paragraph": "2",
            "id": "53",
            "html": "貞觀四年，太宗論隋日禁囚。魏徵對曰：「臣往在隋朝，曾聞有盗發，煬帝令於士澄捕逐。但有疑似，苦加拷掠，枉承賊者二千餘人，並令同日斬决。大理丞張元濟怪之，試尋其狀，乃有六七人，盗發之日，先禁他所，被放纔出，亦遭推勘，不勝苦痛，自誣行盗。元濟因此更事究尋，二千人内惟九人逗遛不明。官人有諳識者，就九人内四人非賊。有司以煬帝已令斬决，遂不執奏，並殺之。」太宗曰：「非是煬帝無道，臣下亦不盡心。須相匡諫，不避誅戮，豈得惟行諂佞，苟求悦譽。君臣如此，何能不敗？朕賴公等共相輔佐，遂令囹圄空虚，願公等善始克終，恒如今日！」"
        },
        {
            "chapter": 6,
            "paragraph": "3",
            "id": "54",
            "html": "貞觀六年，太宗謂侍臣曰：「朕聞周、秦初得天下，其事不異。然周則惟善是務，積功累德，所以能保八百之基。秦乃恣其奢淫，好行刑罰，不過二世而滅。豈非爲善者福祚延長，爲惡者降年不永？朕又聞，桀、紂帝王也，以匹夫比之，則以爲辱。顔、閔匹夫也，以帝王比之，則以爲榮。此亦帝王深耻也。朕每將此事以爲鑒戒，常恐不逮，爲人所笑。」魏徵對曰：「臣聞魯哀公謂孔子曰：『有人好忘者，移宅乃忘其妻。』孔子曰：『又有好忘甚於此者，丘見桀、紂之君乃忘其身。』願陛下每以此爲慮，庶免後人笑爾！」"
        },
        {
            "chapter": 6,
            "paragraph": "4",
            "id": "55",
            "html": "貞觀十四年，太宗以高昌平，召侍臣賜宴於兩儀殿，謂房玄齡曰：「高昌若不失臣禮，豈至滅亡？朕平此一國，甚懷危懼，惟當戒驕逸以自防，納忠謇以自正。黜邪佞、用賢良，不以小人之言而議君子，以此慎守，庶幾於獲安也。」魏徵進曰：「臣觀古來帝王撥亂創業，必自戒懼，採芻蕘之議，從忠讜之言。天下既安，則恣情肆欲，甘樂諂諛，惡聞正諫。張良，漢王計畫之臣，及高祖爲天子，將廢嫡立庶，良曰：『今日之事，非口舌所能争也。』終不敢復有開説。况陛下功德之盛，以漢祖方之，彼不足準。即位十有五年，聖德光被，今又平殄高昌。屢以安危繫意，方欲納用忠良，開直言之路，天下幸甚。昔齊桓公與管仲、鮑叔牙、甯戚四人飲，桓公謂叔牙曰：『盍起爲寡人壽乎？』叔牙奉觴而起曰：『願公無忘出而在莒時，使管仲無忘束縛於魯時，使甯戚無忘飯牛車下時。』桓公避席再拜曰：『寡人與二大夫能無忘夫子之言，則社稷不危矣！』」太宗謂徵曰：「朕必不敢忘布衣時，公不得忘叔牙之爲人也。」"
        },
        {
            "chapter": 6,
            "paragraph": "5",
            "id": "56",
            "html": "貞觀十五年，太宗問特進魏徵曰：「朕克己爲政，仰止前烈。至於積德、累仁、豐功、厚利，四者常以爲稱首，朕皆庶幾自勉。人苦不能自見，不知朕之所行，何等優劣？」徵對曰：「德、仁、功、利，陛下兼而行之。然則内平禍亂，外除戎狄，是陛下之功。安諸黎元，各有生業，是陛下之利。由此言之，功利居多，惟德與仁，願陛下自彊不息，必可致也。」"
        },
        {
            "chapter": 6,
            "paragraph": "6",
            "id": "57",
            "html": "貞觀十七年，太宗謂侍臣曰：「自古草創之主，至于子孫多亂，何也？」司空房玄齡曰：「此爲幼主生長深宫，少居富貴，未嘗識人間情僞、理國安危，所以爲政多亂。」太宗曰：「公意推過於主，朕則歸咎於臣。夫功臣子弟多無才行，藉祖父資蔭遂處大官，德義不修，奢縱是好。主既幼弱，臣又不才，顛而不扶，豈能無亂？隋煬帝録宇文述在藩之功，擢化及於高位，不思報效，翻行弒逆。此豈非臣下之過歟？朕發此言，欲公等戒勖子弟，使無愆犯，即家國之慶也。」太宗又曰：「化及與玄感，即隋大臣受恩深者子孫，皆反，其故何也？」岑文本對曰：「君子乃能懷德，小人不能荷恩，玄感、化及之徒，并小人也。古人所以貴君子而賤小人。」太宗曰：「然。」"
        },
        {
            "chapter": 7,
            "paragraph": "1",
            "id": "58",
            "html": "貞觀元年，太宗謂房玄齡等曰：「致理之本，惟在於審。量才授職，務省官員。故書稱：『任官惟賢才。』又云：『官不必備，惟其人。』若得其善者，雖少亦足矣。其不善者，縱多亦奚爲？古人亦以官不得其才，比於畫地作餅，不可食也。詩曰：『謀夫孔多，是用不就。』又孔子曰：『官事不攝，焉得儉？』且『千羊之皮，不如一狐之腋。』此皆載在經典，不能具道。當須更併省官員，使得各當所任，則無爲而理矣。卿宜詳思此理，量定庶官員位。」玄齡等由是所置文武總六百四十三員。太宗從之，因謂玄齡曰：「自此儻有樂工雜類，假使術逾儕輩者，只可特賜錢帛以賞其能，必不可超授官爵，與夫朝賢君子比肩而立，同坐而食，遣諸衣冠以爲耻累。」"
        },
        {
            "chapter": 7,
            "paragraph": "2",
            "id": "59",
            "html": "貞觀二年，太宗謂侍臣曰：「朕每夜恒思百姓間事，或至夜半不寐，惟恐都督、刺史堪養百姓以否。故於屏風上録其姓名，坐卧恒看，在官如有善事，亦具列於名下。朕居深宫之中，視聽不能及遠，所委者惟都督、刺史，此輩實理亂所繫，尤須得人。」"
        },
        {
            "chapter": 7,
            "paragraph": "3",
            "id": "60",
            "html": "貞觀二年，太宗謂尚書右僕射封德彝曰：「致安之本，惟在得人。比來命卿舉賢，未嘗有所推薦。天下事重，卿宜分朕憂勞，卿既不言，朕將安寄？」對曰：「臣愚豈敢不盡情，但今所見，未有奇才異能。」太宗曰：「前代明王使人如器，不借才於異代，皆取士於當時。豈得待夢傅説、逢吕尚，然後爲政乎？且何代無賢，但患遺而不知耳！」德彝慚赧而退。"
        },
        {
            "chapter": 7,
            "paragraph": "4",
            "id": "61",
            "html": "貞觀二年，太宗謂房玄齡、杜如晦曰：「公爲僕射，當助朕憂勞，廣開耳目，求訪賢哲。比聞公等聽受辭訟，日有數百。此則讀符牒不暇，安能助朕求賢哉？」因敕尚書省，細務皆付左右丞，惟冤滯大事合聞奏者，關於僕射。"
        },
        {
            "chapter": 7,
            "paragraph": "5",
            "id": "62",
            "html": "貞觀三年，太宗謂吏部尚書杜如晦曰：「比見吏部擇人，惟取其言詞刀筆，不悉其景行。數年之後，惡跡始彰，雖加刑戮，而百姓已受其弊。如何可獲善人？」如晦對曰：「兩漢取人，皆行著鄉閭，州郡貢之，然後入用，故當時號爲多士。今每年選集，向數千人，厚貌飾詞，不可知悉，選司但配其階品而已。銓簡之理，實所未精，所以不能得才。」太宗乃將依漢時法，令本州辟召，會功臣等將行世封，其事遂止。"
        },
        {
            "chapter": 7,
            "paragraph": "6",
            "id": "63",
            "html": "貞觀六年，太宗謂魏徵曰：「古人云，王者須爲官擇人，不可造次即用。朕今行一事，則爲天下所觀；出一言，則爲天下所聽。用得好人，爲善者皆勸；誤用惡人，不善者競進。賞當其勞，無功者自退；罰當其罪，爲惡者戒懼。故知賞罰不可輕行，用人彌須慎擇。」徵對曰：「知人之事，自古爲難，故考績黜陟，察其善惡。今欲求人，必須審訪其行。若知其善，然後用之，設令此人不能濟事，只是才力不及，不爲大害。誤用惡人，假令强幹，爲患極多。但亂代惟求其才，不顧其行。太平之時，必須才行俱兼，始可任用。」"
        },
        {
            "chapter": 7,
            "paragraph": "7",
            "id": "64",
            "html": "貞觀十一年，侍御史馬周上疏曰：「理天下者，以人爲本。欲令百姓安樂，惟在刺史、縣令。縣令既衆，不可皆賢，若每州得良刺史，則合境蘇息。天下刺史悉稱聖意，則陛下可端拱巖廊之上，百姓不慮不安。自古郡守、縣令，皆妙選賢德，欲有遷擢爲宰相，必先試以臨人，或從二千石入爲丞相及司徒、太尉者。朝廷必不可獨重内官，外刺史、縣令，遂輕其選。所以百姓未安，殆由於此。」太宗因謂侍臣曰：「刺史，朕當自簡擇；縣令，詔京官五品已上，各舉一人。」"
        },
        {
            "chapter": 7,
            "paragraph": "8",
            "id": "65",
            "html": "貞觀十一年，治書侍御史劉洎以爲左右丞宜特加精簡，上疏曰：「臣聞尚書萬機，實爲政本，伏尋此選，授受誠難。是以八座比於文昌，二丞方於管轄，爰至曹郎，上應列宿，苟非稱職，竊位興譏。伏見比來尚書省詔敕稽停，文案壅滯，臣誠庸劣，請述其源。貞觀之初，未有令、僕，于時省務繁雜，倍多於今。而左丞戴胄、右丞魏徵，並曉達吏方，質性平直，事應彈舉，無所迴避。陛下又假以恩慈，自然肅物。百司匪懈，抑此之由。及杜正倫續任右丞，頗亦厲下。比者綱維不舉，並爲勳親在位，器非其任，功勢相傾。凡在官寮，未循公道，雖欲自强，先懼囂謗。所以郎中予奪，惟事諮禀；尚書依違，不能斷决。或憚聞奏，故事稽延，案雖理窮，仍更盤下。去無程限，來不責遲，一經出手，便涉年載。或希旨失情，或避嫌抑理。勾司以案成爲事了，不究是非；尚書用便僻爲奉公，莫論當否。互相姑息，惟事彌縫。且選衆授能，非才莫舉，天工人代，焉可妄加？至於懿戚元勳，但宜優其禮秩，或年高耄及，或積病智昏，既無益於時宜，當置之以閒逸。久妨賢路，殊爲不可。將救兹弊，且宜精簡。尚書左右丞及左右司郎中，如並得人，自然綱維備舉，亦當矯正趨競，豈惟息其稽滯哉！」疏奏。尋以洎爲尚書右丞。"
        },
        {
            "chapter": 7,
            "paragraph": "9",
            "id": "66",
            "html": "貞觀十三年，太宗謂侍臣曰：「朕聞太平後必有大亂，大亂後必有太平。大亂之後，即是太平之運也。能安天下者，惟在用得賢才。公等既不能知賢，朕又不可遍識。日復一日，無得人之理。今欲令人自舉，於事何如？」魏徵對曰：「知人者智，自知者明。知人既以爲難，自知誠亦不易。且愚暗之人，皆矜能伐善，恐長澆競之風，不可令其自舉。」"
        },
        {
            "chapter": 7,
            "paragraph": "10",
            "id": "67",
            "html": "貞觀十四年，特進魏徵上疏曰：\n\t臣聞知臣莫若君，知子莫若父。父不能知其子，則無以睦一家；君不能知其臣，則無以齊萬國。萬國咸寧，一人有慶，必藉忠良作弼，俊乂在官，則庶績其凝，無爲而化矣。故堯、舜、文、武見稱前載，咸以知人則哲，多士盈朝，元、凱翼巍巍之功，周、召光焕乎之美。然則四岳、九官、五臣、十亂，豈惟生之於曩代，而獨無於當今者哉？在乎求與不求，好與不好耳！何以言之？夫美玉明珠，孔翠犀象，大宛之馬，西旅之獒，或無足也，或無情也，生於八荒之表，途遙萬里之外，重譯入貢，道路不絶者，何哉？蓋由乎中國之所好也。况從仕者，懷君之榮，食君之禄，率之以義，將何往而不至哉？臣以爲與之爲忠，則可使同乎龍逄、比干矣。與之爲孝，則可使同乎曾參、子騫矣。與之爲信，則可使同乎尾生、展禽矣。與之爲廉，則可使同乎伯夷、叔齊矣。\n\t然而今之羣臣，罕能貞白卓異者，蓋求之不切，勵之未精故也。若勖之以公忠，期之以遠大，各有職分，得行其道。貴則觀其所舉，富則觀其所與，居則觀其所好，習則觀其所言，窮則觀其所不受，賤則觀其所不爲。因其材以取之，審其能以任之，用其所長，掩其所短。進之以六正，戒之以六邪，則不嚴而自勵，不勸而自勉矣。故説苑曰：「人臣之行，有六正六邪。行六正則榮，犯六邪則辱。何謂六正？一曰，萌芽未動，形兆未見，昭然獨見存亡之機，得失之要，預禁乎未然之前，使主超然立乎顯榮之處，如此者，聖臣也。二曰，虚心盡意，日進善道，勉主以禮義，諭主以長策，將順其美，匡救其惡，如此者，良臣也。三曰，夙興夜寐，進賢不懈，數稱往古之行事，以勵主意，如此者，忠臣也。四曰，明察成敗，早防而救之，塞其間，絶其源，轉禍以爲福，使君終以無憂，如此者，智臣也。五曰，守文奉法，任官職事，不受贈遺，辭禄讓賜，飲食節儉，如此者，貞臣也。六曰，國家昏亂，所爲不諛，敢犯主之嚴顔，面言主之過失，如此者，直臣也。是謂六正。何謂六邪？一曰，安官貪禄，不務公事，與代沉浮，左右觀望，如此者，具臣也。二曰，主所言皆曰善，主所爲皆曰可，隱而求主之所好而進之，以快主之耳目，偷合苟容，與主爲樂，不顧其後害，如此者，諛臣也。三曰，内實險詖，外貌小謹，巧言令色，妒善嫉賢，所欲進，則明其美、隱其惡；所欲退，則明其過、匿其美，使主賞罰不當，號令不行，如此者，奸臣也。四曰，智足以飾非，辯足以行説，内離骨肉之親，外構亂於朝廷，如此者，讒臣也。五曰，專權擅勢，以輕爲重，私門成黨，以富其家，擅矯主命，以自貴顯，如此者，賊臣也。六曰，諂主以佞邪，陷主於不義，朋黨比周，以蔽主明，使白黑無别，是非無間，使主惡布於境内，聞於四鄰，如此者，亡國之臣也。是謂六邪。賢臣處六正之道，不行六邪之術，故上安而下理。生則見樂，死則見思，此人臣之術也。」禮記曰：「權衡誠懸，不可欺以輕重。繩墨誠陳，不可欺以曲直。規矩誠設，不可欺以方圓。君子審禮，不可誣以姦詐。」然則臣之情僞，知之不難矣。又設禮以待之，執法以御之，爲善者蒙賞，爲惡者受罰，安敢不企及乎？安敢不盡力乎？\n\t國家思欲進忠良，退不肖，十有餘載矣，徒聞其語，不見其人，何哉？蓋言之是也，行之非也。言之是，則出乎公道；行之非，則涉乎邪徑。是非相亂，好惡相攻。所愛雖有罪，不及於刑；所惡雖無辜，不免於罰。此所謂愛之欲其生，惡之欲其死者也。或以小惡棄大善，或以小過忘大功。此所謂君之賞不可以無功求，君之罰不可以有罪免者也。賞不以勸善，罰不以懲惡，而望邪正不惑，其可得乎？若賞不遺疏遠，罰不阿親貴，以公平爲規矩，以仁義爲準繩，考事以正其名，循名以求其實，則邪正莫隱，善惡自分。然後取其實，不尚其華，處其厚，不居其薄，則不言而化，期月而可知矣！若徒愛美錦而不爲民擇官，有至公之言，無至公之實，愛而不知其惡，憎而遂忘其善，徇私情以近邪佞，背公道而遠忠良，則雖夙夜不怠，勞神苦思，將求至理，不可得也。\n\t書奏，太宗甚嘉納之。"
        },
        {
            "chapter": 7,
            "paragraph": "11",
            "id": "68",
            "html": "貞觀二十一年，太宗在翠微宫，授司農卿李緯户部尚書。房玄齡是時留守京城。會有自京師來者，太宗問曰：「玄齡聞李緯拜尚書，如何？」對曰：「但云李緯大好髭鬚，更無他語。」由是遽改授緯洛州刺史。"
        },
        {
            "chapter": 8,
            "paragraph": "1",
            "id": "69",
            "html": "貞觀元年，封中書令房玄齡爲邢國公，兵部尚書杜如晦爲蔡國公，吏部尚書長孫無忌爲齊國公，並爲第一等，食邑實封一千三百户。皇從父淮安王神通上言：「義旗初起，臣率兵先至，今房玄齡、杜如晦等刀筆之人，功居第一，臣竊不服。」太宗曰：「國家大事，惟賞與罰。賞當其勞，無功者自退。罰當其罪，爲惡者戒懼。則知賞罰不可輕行也。今計勳行賞，玄齡等有籌謀帷幄，畫定社稷之功，所以漢之蕭何，雖無汗馬，指蹤推轂，故得功居第一。叔父於國至親，誠無愛惜，但以不可緣私濫與勳臣同賞矣！」由是諸功臣自相謂曰：「陛下以至公行賞，不私其親，吾屬何可妄訴。」初，高祖舉宗正籍，弟姪、再從、三從孩童已上封王者數十人。至是，太宗謂羣臣曰：「自兩漢已降，惟封子及兄弟，其疏遠者，非有大功，如漢之賈、澤，並不得受封。若一切封王，多給力役，乃至勞苦萬姓，以養己之親屬。」於是宗室先封郡王其間無功者，皆降爲郡公。"
        },
        {
            "chapter": 8,
            "paragraph": "2",
            "id": "70",
            "html": "貞觀十一年，太宗以周封子弟，八百餘年，秦罷諸侯，二世而滅，吕后欲危劉氏，終賴宗室獲安，封建親賢，當是子孫長久之道。乃定制，以子弟荊州都督荊王元景、安州都督吴王恪等二十一人，又以功臣司空趙州刺史長孫無忌、尚書左僕射宋州刺史房玄齡等一十四人，並爲世襲刺史。禮部侍郎李百藥奏論以駁世封事曰：\n\t臣聞經國庇民，王者之常制；尊主安上，人情之大方。思闡理定之規，以弘長世之業者，萬古不易，百慮同歸。然命歷有賒促之殊，邦家有理亂之異。遐觀載籍，論之詳矣。咸云周過其數，秦不及期，存亡之理，在於郡國。周氏以鑒夏、殷之長久，遵黄、唐之並建，維城磐石，深根固本，雖王綱弛廢，而枝幹相持，故使逆節不生，宗祀不絶。秦氏背師古之訓，棄先王之道，剪華恃險，罷侯置守，子弟無尺土之邑，兆庶罕共理之憂，故一夫號澤而七廟隳圮。\n\t臣以爲自古皇王，君臨宇内，莫不受命上玄，飛名帝録，締構遇興王之運，殷憂屬啓聖之期。雖魏武携養之資，漢高徒役之賤，非止意有覬覦，推之亦不能去也。若其獄訟不歸，菁華已竭，雖帝堯之光被四表，大舜之上齊七政，非止情存揖讓，守之亦不可固焉！以放勛、重華之德，尚不能克昌厥後。是知祚之長短，必在於天時；政或盛衰，有關於人事。隆周卜世三十，卜年七百，雖淪胥之道斯極，而文、武之器猶存，斯則龜鼎之祚，已懸定於杳冥也。至使南征不返，東遷避逼，禋祀如綫，郊畿不守，此乃陵夷之漸，有累於封建焉。暴秦運距閏餘，數鍾百六。受命之主，德異禹、湯，繼世之君，才非啓、誦。借使李斯、王綰之輩盛開四履，將閭、子嬰之徒俱啓千乘，豈能逆帝子之勃興，抗龍顔之基命者也！\n\t然則得失成敗，各有由焉。而著述之家，多守常轍，莫不情忘今古，理蔽澆淳，欲以百王之季，行三代之法。天下五服之内，盡封諸侯，王畿千里之間，俱爲采地。是則以結繩之化行虞、夏之朝，用象刑之典治劉、曹之末，紀綱弛紊，斷可知焉。鍥船求劍，未見其可；膠柱成文，彌多所惑。徒知問鼎請隧，有懼霸王之師；白馬素車，無復藩籬之援。不悟望夷之釁，未甚羿、浞之災；既罹高貴之殃，寧異申、繒之酷。此乃欽明昏亂，自革安危，固非守宰公侯，以成興廢。且數世之後，王室浸微，始自藩屏，化爲仇敵。家殊俗，國異政，强陵弱，衆暴寡，疆埸彼此，干戈侵伐。狐駘之役，女子盡髽；崤陵之師，隻輪不反。斯蓋略舉一隅，其餘不可勝數。陸士衡方規規然云：「嗣王委其九鼎，凶族據其天邑，天下晏然，以治待亂。」何斯言之謬也！而設官分職，任賢使能，以循良之才，膺共治之寄，刺舉分竹，何世無人。至使地或呈祥，天不愛寶，民稱父母，政比神明。曹元首方區區然稱：「與人共其樂者人必憂其憂；與人同其安者，人必拯其危。」豈容以侯伯，則同其安危；任之牧宰則殊其憂樂？何斯言之妄也！\n\t封君列國，藉慶門資，忘其先業之艱難，輕其自然之崇貴，莫不世增淫虐，代益驕侈。離宫别館，切漢凌雲，或刑人力而將盡，或召諸侯而共落。陳靈則君臣悖禮，共侮徵舒；衛宣則父子聚麀，終誅壽、朔。乃云爲己思治，豈若是乎？内外羣官，選自朝廷，擢士庶以任之，澄水鏡以鑒之，年勞優其階品，考績明其黜陟。進取事切，砥礪情深，或俸禄不入私門，妻子不之官舍。班條之貴，食不舉火；剖符之重，居惟飲水。南陽太守，弊布裹身；萊蕪縣長，凝塵生甑。專云爲利圖物，何其爽歟！總而言之，爵非世及，用賢之路斯廣；民無定主，附下之情不固。此乃愚智所辨，安可惑哉？至如滅國弑君，亂常干紀，春秋二百年間，略無寧歲。次睢咸秩，遂用玉帛之君；魯道有蕩，每等衣裳之會。縱使西漢哀、平之際，東洛桓、靈之時，下吏淫暴，必不至此。爲政之理，可以一言蔽焉。\n\t伏惟陛下握紀御天，膺期啓聖，救億兆之焚溺，掃氛祲於寰區。創業垂統，配二儀以立德；發號施令，妙萬物而爲言。獨照神衷，永懷前古。將復五等而修舊制，建萬國以親諸侯。竊以漢、魏以還，餘風之弊未盡；勛、華既往，至公之道斯革。况晉氏失馭，宇縣崩離；後魏乘時，華夷雜處。重以關河分阻，吴、楚懸隔，習文者學長短縱横之術，習武者盡干戈戰争之心，畢爲狙詐之階，彌長澆浮之俗。開皇在運，因藉外家。驅御羣英，任雄猜之數；坐移明運，非克定之功。年逾二紀，民不見德。及大業嗣文，世道交喪，一時人物。掃地將盡，雖天縱神武，削平寇虐，兵威不息，勞止未康。\n\t自陛下仰順聖慈，嗣膺寶曆，情深致理，綜覈前王。雖至道無名，言象所紀，略陳梗概，實所庶幾。愛敬烝烝，勞而不倦，大舜之孝也。訪安内竪，親嘗御膳，文王之德也。每憲司讞罪，尚書奏獄，大小必察，枉直咸舉，以斷趾之法，易大辟之刑，仁心隱惻，貫徹幽顯，大禹之泣辜也。正色直言，虚心受納，不簡鄙訥，無棄芻蕘，帝堯之求諫也。弘獎名教，勸勵學徒，既擢明經於青紫，將升碩儒於卿相，聖人之善誘也。羣臣以宫中暑濕，寢膳或乖，請徙御高明，營一小閣。遂惜家人之産，竟抑子來之願，不吝陰陽所感，以安卑陋之居。頃歲霜儉，普天饑饉，喪亂甫爾，倉廩空虚。聖情矜愍，勤加賑恤，竟無一人流離道路，猶且食惟藜藿，樂徹簨簴，言必悽動，貌成癯瘦。公旦喜於重譯，文命矜其即叙。陛下每見四夷款附，萬里歸仁，必退思進省，凝神動慮，恐妄勞中國，以求遠方，不藉萬古之英聲，以存一時之茂實。心切憂勞，跡絶遊幸，每旦視朝，聽受無倦，智周於萬物，道濟於天下。罷朝之後，引進名臣，討論是非，備盡肝膈，惟及政事，更無異辭。纔及日昃，必命才學之士，賜以清閒，高談典籍，雜以文詠，間以玄言，乙夜忘疲，中宵不寐。此之四道，獨邁往初，斯實生民以來，一人而已。弘兹風化，昭示四方，信可以期月之間，彌綸天壤。而淳粹尚阻，浮詭未移，此由習永久，難以卒變。請待斲雕成朴，以質代文，刑措之教一行，登封之禮云畢，然後定疆理之制，議山河之賞，未爲晚焉。易稱：「天地盈虚，與時消息，况於人乎？」美哉斯言也。\n\t中書舍人馬周又上疏曰：\n\t伏見詔書令宗室勳賢作鎮藩部，貽厥子孫，嗣守其政，非有大故，無或黜免。臣竊惟陛下封植之者，誠愛之重之，欲其胤裔承守，與國無疆，可使世官也。何則？以堯、舜之父，猶有朱、均之子，况下此以還，而欲以父取兒，恐失之遠矣。儻有孩童嗣職，萬一驕逸，則兆庶被其殃，而國家受其敗。政欲絶之也，則子文之理猶在；政欲留之也，而欒黶之惡已彰。與其毒害於見存之百姓，則寧使割恩於已亡之一臣，明矣。然則嚮所謂愛之者，乃適所以傷之也。臣謂宜賦以茅土，疇其户邑，必有材行，隨器方授，則雖其翰翮非强，亦可以獲免尤累。昔漢光武不任功臣以吏事，所以終全其世者，良由得其術也。願陛下深思其宜，使夫得奉大恩，而子孫終其福禄也。\n\t太宗並嘉納其言。於是竟罷子弟及功臣世襲刺史。"
        },
        {
            "chapter": 9,
            "paragraph": "1a",
            "id": "71a",
            "html": "貞觀七年，授蜀王恪齊州都督。太宗謂侍臣曰：「父子之情，豈不欲常相見耶！但家國事殊，須出作藩屏。且令其早有定分，絶覬覦之心，我百年後，使其兄弟無危亡之患也。」"
        },
        {
            "chapter": 9,
            "paragraph": "1b",
            "id": "71b",
            "html": "貞觀十一年，侍御史馬周上疏曰：「自漢、晉以來，諸王皆爲樹置失宜，不預立定分，以至於滅亡。人主熟知其然，但溺於私愛，故使前車既覆而後車不改轍也。今諸王承寵遇之恩有過厚者，臣之愚慮，不惟慮其恃恩驕矜也。昔魏武帝寵樹陳思，及文帝即位，防守禁閉，有同獄囚，以先帝加恩太多，故嗣王疑而畏之也。此則武帝之寵陳思，適所以苦之也。且帝子何患不富貴，身食大國，封户不少，好衣美食之外，更何所須？而每年别加優賜，曾無紀極。俚語曰：『貧不學儉，富不學奢。』言自然也。今陛下以大聖創業，豈惟處置見在子弟而已，當須制長久之法，使萬代遵行。」疏奏，太宗甚嘉之，賜物百段。"
        },
        {
            "chapter": 9,
            "paragraph": "2",
            "id": "72",
            "html": "貞觀十三年，諫議大夫褚遂良以每月特給魏王泰府料物，有逾於皇太子，上疏諫曰：「昔聖人制禮，尊嫡卑庶。謂之儲君，道亞霄極，甚爲崇重，用物不計，泉貨財帛，與王者共之。庶子體卑，不得爲例，所以塞嫌疑之漸，除禍亂之源。而先王必本於人情，然後制法，知有國家，必有嫡庶。然庶子雖愛，不得超越嫡子，正體特須尊崇。如不能明立定分，遂使當親者疏，當尊者卑，則佞巧之徒承機而動，私恩害公，或至亂國。伏惟陛下功超萬古，道冠百王，發施號令，爲世作法。一日萬機，或未盡美，臣職諫諍，無容静默。伏見儲君料物，翻少魏王，朝野見聞，不以爲是。臣聞傳曰：『愛子，教以義方。』忠、孝、恭、儉，義方之謂。昔漢竇太后及景帝並不識義方之理，遂驕恣梁孝王，封四十餘城，苑方三百里，大營宫室，複道彌望，積財鉅萬計，出警入蹕，小不得意，發病而死。宣帝亦驕恣淮陽王，幾至於敗，賴其輔以退讓之臣，僅乃獲免。且魏王既新出閤，伏願恒存禮訓，妙擇師傅，示其成敗。既敦之以節儉，又勸之以文學。惟忠惟孝，因而獎之，道德齊禮，乃爲良器。此所謂聖人之教，不肅而成者也。」太宗深納其言。"
        },
        {
            "chapter": 9,
            "paragraph": "3",
            "id": "73",
            "html": "貞觀十六年，太宗謂侍臣曰：「當今國家何事最急？各爲我言之。」尚書右僕射高士廉曰：「養百姓最急。」黄門侍郎劉洎曰：「撫四夷急。」中書侍郎岑文本曰：「傳稱：『道之以德，齊之以禮。』由斯而言，禮義爲急。」諫議大夫褚遂良曰：「即日四方仰德，誰敢爲非，但太子、諸王，須有定分。陛下宜爲萬代法，以遺子孫，此最當今日之急。」太宗曰：「此言是也。朕年將五十，已覺衰怠。既以長子守器東宫，諸弟及庶子數將四十，心常憂慮，在此耳。但自古嫡庶無良佐，何嘗不傾敗家國。公等爲朕搜訪賢德，以輔儲宫，爰及諸王，咸求正士。且官人事王，不宜歲久。歲久則分義情深，非意窺窬，多由此作。其王府官寮，勿令過四考。」"
        },
        {
            "chapter": 9,
            "paragraph": "4",
            "id": "74",
            "html": "貞觀中，皇子年小者多授以都督、刺史，諫議大夫褚遂良上疏諫曰：「昔兩漢以郡國理人，除郡以外，分立諸子，割土分疆，雜用周制。皇唐郡縣，粗依秦法。皇子幼年，或授刺史。陛下豈不以王之骨肉，鎮扞四方，聖人造制，道高前烈？如臣愚見，有小未盡。何者？刺史師帥，人仰以安。得一善人，部内蘇息；遇一不善人，闔州勞弊。是以人君愛恤百姓，常爲擇賢。或稱河潤九里，京師蒙福；或人興歌詠，生爲立祠。漢宣帝云：『與我共理者，惟良二千石乎！』如臣愚見，陛下兒子内，年齒尚幼，未堪臨人者，請且留京師，教以經學。一則畏天之威，不敢犯禁；二則觀見朝儀，自然成立。因此積習，自知爲人，審堪臨州，然後遣出。臣謹按漢明、章、和三帝，能友愛子弟，自兹以降，以爲準的。封立諸王，雖各有土，年尚幼小者，召留京師，訓以禮法，垂以恩惠。訖三帝世，諸王數十百人，惟二王稍惡，自餘餐和染教，皆爲善人。此則前事已驗，惟陛下詳察。」太宗嘉納其言。"
        },
        {
            "chapter": 10,
            "paragraph": "1",
            "id": "75",
            "html": "貞觀三年，太子少師李綱，有脚疾，不堪踐履。太宗賜步輿，令三衛舉入東宫，詔皇太子引上殿，親拜之，大見崇重。綱爲太子陳君臣父子之道，問寢視膳之方，理順辭直，聽者忘倦。太子嘗商略古來君臣名教，竭忠盡節之事。綱懔然曰：「託六尺之孤，寄百里之命，古人以爲難，綱以爲易。」每吐論發言，皆辭色慷慨，有不可奪之志，太子未嘗不聳然禮敬。"
        },
        {
            "chapter": 10,
            "paragraph": "2",
            "id": "76",
            "html": "貞觀六年，詔曰：「朕比尋討經史，明王聖帝，曷嘗無師傅哉？前所進令，遂不睹三師之位，意將未可。何以然？黄帝學大顛，顓頊學録圖，堯學尹壽，舜學務成昭，禹學西王國，湯學威子伯，文王學子期，武王學虢叔。前代聖王，未遭此師，則功業不著乎天下，名譽不傳乎載籍。况朕接百王之末，智不同聖人，其無師傅，安可以臨兆民者哉？詩不云乎：『不愆不忘，率由舊章。』夫不學，則不明古道，而能政致太平者，未之有也！可即著令，置三師之位。」"
        },
        {
            "chapter": 10,
            "paragraph": "3",
            "id": "77",
            "html": "貞觀八年，太宗謂侍臣曰：「上智之人，自無所染，但中智之人無恒，從教而變。况太子師保，古難其選。成王幼小，周、召爲保傅。左右皆賢，日聞雅訓，足以長仁益德，使爲聖君。秦之胡亥，用趙高作傅，教以刑法，及其嗣位，誅功臣，殺親族，酷暴不已，旋踵而亡。故知人之善惡，誠由近習。朕今爲太子、諸王精選師傅，令其式瞻禮度，有所裨益。公等可訪正直忠信者，各舉三兩人。」"
        },
        {
            "chapter": 10,
            "paragraph": "4",
            "id": "78",
            "html": "貞觀十一年，以禮部尚書王珪兼魏王師。太宗謂尚書左僕射房玄齡曰：「古來帝子，生於深宫，及其成人，無不驕逸，是以傾覆相踵，少能自濟。我今嚴教子弟，欲皆得安全。王珪我久驅使，甚知剛直，志存忠孝，選爲子師。卿宜語泰：『每對王珪，如見我面，宜加尊敬，不得懈怠。』」珪亦以師道自處，時議善之。"
        },
        {
            "chapter": 10,
            "paragraph": "5",
            "id": "79",
            "html": "貞觀十七年，太宗謂司徒長孫無忌、司空房玄齡曰：「三師以德導人者也。若師體卑，太子無所取則。」於是詔令撰太子接三師儀注。太子出殿門迎，先拜，三師答拜。每門讓三師坐，太子乃坐。與三師書，前名惶恐，後名惶恐再拜。"
        },
        {
            "chapter": 10,
            "paragraph": "6",
            "id": "80",
            "html": "貞觀十八年，高宗初立爲皇太子，尚未尊賢重道，太宗又嘗令太子居寢殿之側，絶不往東宫。散騎常侍劉洎上書曰：\n\t臣聞郊迎四方，孟侯所以成德；齒學三讓，元良由是作貞。斯皆屈主祀之尊，申下交之義。故得芻言咸薦，叡問旁通，不出軒庭，坐知天壤，率由兹道，永固鴻基者焉。至若生乎深宫之中，長乎婦人之手，未曾識憂懼，無由曉風俗。雖復神機不測，天縱生知，而開物成務，終由外獎。匪夫崇彼干籥，聽兹謠頌，何以辨章庶類，甄竅彝倫？歷考聖賢，咸資琢玉。是故周儲上哲，師望、奭而加裕；漢惠深仁，引園、綺而昭德。原夫太子，宗祧是繫，善惡之際，興亡斯在，不勤于始，將悔于終。是以鼂錯上書，令先通政術；賈誼獻策，務前知禮教。竊惟皇太子玉裕挺生，金聲夙振，明允篤誠之美，孝友仁義之方，皆挺自天姿，非勞審諭，固以華夷仰德，翔泳希風矣。然則寢門視膳，已表於三朝；藝宫論道，宜弘於四術。雖春秋鼎盛，飭躬有漸，實恐歲月易往，墮業興譏，取適晏安，方從此始。臣以愚短，幸參侍從，思廣儲明，輒願聞徹，不敢曲陳故事，請以聖德言之。\n\t伏惟陛下誕叡膺圖，登庸歷試。多才多藝，道著於匡時；允武文允，功成於纂祀。萬方即叙，九圍清晏。尚且雖休勿休，日慎一日，求異聞於振古，勞叡思於當年。乙夜觀書，事高漢帝；馬上披卷，勤過魏王。陛下自勵如此，而令太子優游棄日，不習圖書，臣所未諭一也。加以暫屏機務，即寓雕蟲。紆寶思於天文，則長河韜映；摛玉字於仙札，則流霞成彩。固以錙銖萬代，冠冕百王，屈、宋不足以升堂，鐘、張何階於入室。陛下自好如此，而令太子悠然静處，不尋篇翰，臣所未諭二也。陛下備該衆妙，獨秀寰中，猶晦天聰，俯詢凡識。聽朝之隙，引見羣官，降以温顔，訪以今古。故得朝廷是非，里閭好惡，凡有巨細，必關聽覽。陛下自行如此，而令太子久入趨侍，不接正人，臣所未諭三也。陛下若謂無益，則何事勞神；若謂有成，則宜申貽厥。蔑而不急，未見其可。伏願俯推叡範，訓及儲君，授以良書，娱之嘉客。朝披經史，觀成敗於前蹤；晚接賓遊，訪得失於當代。間以書札，繼以篇章，則日聞所未聞，日見所未見，副德逾光，羣生之福也。\n\t竊以良娣之選，遍於中國。仰惟聖旨，本求典内，冀防微，慎遠慮，臣下所知。暨乎徵簡人物，則與聘納相違，監撫二周，未近一士。愚謂内既如彼，外亦宜然者。恐招物議，謂陛下重内而輕外也。古之太子，問安而退，所以廣敬於君父；異宫而處，所以分别於嫌疑。今太子一侍天闈，動移旬朔，師傅已下，無由接見。假令供奉有隙，暫還東朝，拜謁既疏，且事欣仰，規諫之道，固所未暇。陛下不可以親教，宫宷無因以進言，雖有具寮，竟將何補？\n\t伏願俯循前躅，稍抑下流，弘遠大之規，展師友之義。則儲徽克茂，帝圖斯廣，凡在黎元，孰不慶賴。太子温良恭儉，聰明叡哲，含靈所悉，臣豈不知。而淺識勤勤，思效愚忠者，願滄溟益潤，日月增華也。\n\t太宗乃令洎與岑文本、馬周遞日往東宫，與皇太子談論。"
        },
        {
            "chapter": 11,
            "paragraph": "1",
            "id": "81",
            "html": "貞觀七年，太宗謂太子左庶子于志寧、杜正倫曰：「卿等輔導太子，常須爲説百姓間利害事。朕年十八，猶在人間，百姓艱難，無不諳練。及居帝位，每商量處置，或時有乖疏，得人諫諍，方始覺悟。若無忠諫者爲説，何由行得好事？况太子生長深宫，百姓艱難，都不聞見乎？且人主安危所繫，不可輒爲驕縱。朕若欲肆情驕縱，但出敕云，有諫者即斬，必知天下士庶無敢更發直言。故克己勵精，容納諫諍，卿等常須以此意共其談説。每見有不是事，宜極言切諫，令有所裨益也。」"
        },
        {
            "chapter": 11,
            "paragraph": "2",
            "id": "82",
            "html": "貞觀十八年，太宗謂侍臣曰：「古有胎教世子，朕則不暇。但近自建立太子，遇物必有誨諭，見其臨食將飯，謂曰：『汝知飯乎？』對曰：『不知。』曰：『凡稼穡艱難，皆出人力，不奪其時，常有此飯。』見其乘馬，又謂曰：『汝知馬乎？』對曰：『不知。』曰：『能代人勞苦者也，以時消息，不盡其力，則可以常有馬也。』見其乘舟，又謂曰：『汝知舟乎？』對曰：『不知。』曰：『舟所以比人君，水所以比黎庶，水能載舟，亦能覆舟。爾方爲人主，可不畏懼！』見其休於曲木之下，又謂曰：『汝知此樹乎？』對曰：『不知。』曰：『此木雖曲，得繩則正，爲人君雖無道，受諫則聖。此傅説所言，可以自鑒。』」"
        },
        {
            "chapter": 11,
            "paragraph": "3",
            "id": "83",
            "html": "貞觀七年，太宗謂侍中魏徵曰：「自古侯王能自保全者甚少，皆由生長富貴，好尚驕逸，多不解親君子遠小人故爾。朕所有子弟，欲使見前言往行，冀其以爲規範。」因命徵録古來帝王子弟成敗事，名爲自古諸侯王善惡録，以賜諸王。其序曰：\n\t觀夫膺期受命，握圖御宇，咸建懿親，藩屏王室，布在方策，可得而言。自軒分二十五子，舜舉一十六族，爰歷周、漢，以逮陳、隋，分裂山河，大啓磐石者衆矣。或保乂王家，與時升降；或失其土宇，不祀忽諸。然考其盛衰，察其興滅，功成名立，咸資始封之君；國喪身亡，多因繼體之后。其故何哉？始封之君，時逢草昧，見王業之艱阻，知父兄之憂勤。是以在上不驕，夙夜匪懈，或設醴以求賢，或吐飧而接士。故能甘忠言之逆耳，得百姓之歡心，樹至德於生前，流遺愛於身後。暨夫子孫繼體，多屬隆平，生自深宫之中，長居婦人之手，不以高危爲憂懼，豈知稼穡之艱難？昵近小人，疏遠君子，綢繆哲婦，傲狠明德。犯義悖禮，淫荒無度，不遵典憲，僭差越等。恃一顧之權寵，便懷匹嫡之心；矜一事之微勞，遂有無厭之望。棄忠貞之正路，蹈姦宄之迷途。愎諫違卜，往而不返。雖梁孝、齊冏之勳庸，淮南、東阿之才俊，摧摩霄之逸翮，成窮轍之涸鱗，棄桓、文之大功，就梁、董之顯戮。垂爲明戒，可不惜乎？皇帝以聖哲之恣，拯傾危之運，耀七德以清六合，總萬國而朝百靈，懷柔四荒，親睦九族。念華萼於棠棣，寄維城於宗子。心乎愛矣，靡日不思，爰命下臣，考覽載籍，博求鑑鏡，貽厥孫謀。臣輒竭愚淺，稽諸前訓。凡爲藩爲翰，有國有家者，其興也必由於積善，其亡也皆在於積惡。故知善不積不足以成名，惡不積不足以滅身。然則禍福無門，吉凶由己，惟人所召，豈徒言哉！今録自古諸王行事得失，分其善惡，各爲一篇，名曰諸王善惡録，欲使見善思齊，足以揚名不朽；聞惡能改，庶得免乎大過。從善則有譽，改過則無咎。興亡是繫，可不勉歟？\n\t太宗覽而稱善，謂諸王曰：「此宜置于座右，用爲立身之本。」"
        },
        {
            "chapter": 11,
            "paragraph": "4",
            "id": "84",
            "html": "貞觀十年，太宗謂荊王元景、漢王元昌、吴王恪、魏王泰等曰：「自漢已來，帝弟帝子，受茅土、居榮貴者甚衆，惟東平及河間王最有令名，得保其禄位。如楚王瑋之徒，覆亡非一，並爲生長富貴，好自驕逸所致。汝等鑒誡，宜熟思之。揀擇賢才，爲汝師友，須受其諫諍，勿得自專。我聞以德服物，信非虚説。比嘗夢中見一人云虞、舜，我不覺竦然敬異，豈不爲仰其德也！向若夢見桀、紂，必應斫之。桀、紂雖是天子，今若相唤作桀、紂，人必大怒。顔回、閔子騫、郭林宗、黄叔度，雖是布衣，今若相稱贊，道類此四賢，必當大喜。故知人之立身，所貴者惟在德行，何必要論榮貴。汝等位列藩王，家食實封，更能克修德行，豈不具美也？且君子、小人本無常，行善事則爲君子，行惡事則爲小人，當須自剋勵，使善事日聞，勿縱欲肆情，自陷刑戮。」"
        },
        {
            "chapter": 11,
            "paragraph": "5",
            "id": "85",
            "html": "貞觀十年，太宗謂房玄齡曰：「朕歷觀前代撥亂創業之主，生長人間，皆識達情僞，罕至於敗亡。逮乎繼世守文之君，生而富貴，不知疾苦，動至夷滅。朕少小以來，經營多難，備知天下之事，猶恐有所不逮。至於荊王諸弟，生自深宫，識不及遠，安能念此哉？朕每一食，便念稼穡之艱難；每一衣，則思紡績之辛苦，諸弟何能學朕乎？選良佐以爲藩弼，庶其習近善人，得免於愆過爾。」"
        },
        {
            "chapter": 11,
            "paragraph": "6",
            "id": "86",
            "html": "貞觀十一年，太宗謂吴王恪曰：「父之愛子，人之常情，非待教訓而知也。子能忠孝則善矣！若不遵誨誘，忘棄禮法，必自致刑戮，父雖愛之，將如之何？昔漢武既崩，昭帝嗣立，燕王旦素驕縱，譸張不服，霍光遣一折簡誅之，則身死國除。夫爲臣子，不得不慎。」"
        },
        {
            "chapter": 12,
            "paragraph": "1",
            "id": "87",
            "html": "貞觀五年，李百藥爲太子右庶子，時太子承乾頗留意典墳，然閑讌之後，嬉戲過度。百藥作贊道賦以諷焉，其詞曰：\n\t下臣側聞先聖之格言，嘗覽載籍之遺則。伊天地之玄造，洎皇王之建國。曰人紀與人綱，資立言與立德。履之則率性成道，違之則罔念作忒。望興廢如從鈞，視吉凶於糾纆。至乃受圖膺籙，握鏡君臨。因萬物之恩化，以百姓而爲心。體大儀之潜運，閲往古於來今。盡爲善於乙夜，惜勤勞於寸陰。故能釋增冰於瀚海，變寒谷於蹛林。總人靈以胥悦，極穹壤而懷音。\n\t赫矣聖唐，大哉靈命；時維大始，運鍾上聖。天縱皇儲，固本居正；機悟宏遠，神姿凝映。顧三善而必弘，祗四德而爲行。每趨庭而聞禮，常問寢而資敬。奉聖訓以周旋，諟天文之明命。邁觀喬而望梓，即元龜與明鏡。自大道云革，禮教斯起。以正君臣，以篤父子。君臣之禮，父子之親，盡情義以兼極，諒弘道之在人。豈夏啓與周誦，亦丹珠與商均。既雕且琢，温故知新。惟忠與敬，曰孝與仁。則可以下光四海，上燭三辰。昔三王之教子，兼四時以齒學；將交發於中外，乃先之以禮樂。樂以移風易俗，禮以安上化人。非有悦於鐘鼓，將宣志以和神。寧有懷於玉帛，將克己而庇身。生於深宫之中，處於羣后之上；未深思於王業，不自珍於匕鬯。謂富貴之自然，恃崇高以矜尚。必恣驕很，動愆禮讓。輕師傅而慢禮儀，狎姦諂而縱淫放。前星之耀遽隱，少陽之道斯諒。雖天下之爲家，蹈夷儉之非一。或以才而見升，或見讒而受黜。足可以省厥休咎，觀其得失。請粗略而陳之，覬披文而相質。\n\t在宗周之積德，乃執契而膺期；賴昌、發而作貳，啓七百之鴻基。逮扶蘇之副秦，非有虧於聞望；以長嫡之隆重，監偏師於亭障。始禍則金以寒離，厥妖則火不炎上；既樹置之違道，見宗祀之遄喪。伊漢氏之長世，固明兩之遞作。高惑戚而寵趙，以天下而爲謔；惠結皓而因良，致羽翼於寥廓。景有慚於鄧子，成從理之淫虐；終生患於强吴，由發怒於争博。徹居儲兩，時猶幼冲，知防年之絶議，識亞夫之矜功，故能恢弘祖業，紹三代之遺風。據開博望，其明未融。哀時命之奇舛，遇讒賊於江充；雖備兵以誅亂，竟背義而凶終。宣嗣好儒，大猷行闡，嗟被尤於德教，美發言於忠謇。始聞道於韋、匡，終獲戾於恭、顯。太孫雜藝，雖異定陶，馳道不絶，抑惟小善。猶見重於通人，尚傳芳於前典。中興上嗣，明、章濟濟，俱達政術，咸通經禮，極至情於敬愛，惇友于於兄弟，是以固東海之遺堂，因西周之繼體。五官在魏，無聞德音。或受譏於妲己，且自悦於從禽。雖才高而學富，竟取累於荒淫。暨貽厥於明皇，構崇基於三世。得秦帝之奢侈，亞漢武之才藝。遂驅役於羣臣，亦無救於凋弊。中撫寬愛，相表多奇。重桃符而致惑，納鉅鹿之明規。竟能掃江表之氛穢，舉要荒而見羈。惠處東朝，察其遺跡。在聖德其如初，實御床之可惜。悼愍懷之云廢，遇烈風之吹沙。盡性靈之狎藝，亦自敗於凶邪。安能奉其粢盛，承此邦家。\n\t惟聖上之慈愛，訓義方於至道。同論政於漢幄，修致戒於京鄗。鄙韓子之所賜，重經術以爲寶。咨政理之美惡，亦文身之黼藻。庶有擇於愚夫，慚乞言於遺老。致庶績於咸寧，先得人而爲盛。帝堯以則哲垂謨，文王以多士興詠。取之於正人，鑒之於靈鏡。量其器能，審其檢行。必宜度機而分職，不可違方以從政。若其惑於聽受，暗於知人，則有道者咸屈，無用者必伸。讒諛競進以求媚，玩好不召而自臻。直言正諫，以忠信而獲罪；賣官鬻獄，以貨賄而見親。於是虧我王度，斁我彝倫。九鼎遇姦回而遠逝，萬姓望撫我而歸仁。蓋造化之至育，惟人靈之爲貴。獄訟不理，有生死之異途；冤結不伸，感陰陽之和氣。士之通塞，屬之以深文；命之修短，懸之於酷吏。是故，帝堯畫像，陳恤隱之言；夏禹泣辜，盡哀矜之志。因取象於大壯，乃峻宇而雕墻。將瑶臺與瓊室，豈畫棟與虹梁。或凌雲以遐觀，或通天而納凉。極醉飽而刑人力，命痿蹶而受身殃。是故言惜十家之産，漢帝以昭儉而垂裕；雖成百里之囿，周文以子來而克昌。彼嘉會而禮通，重旨酒之爲德。至忘歸而受祉，在齊聖而温克。若其酗醟以致昏，酖湎而成惑，痛殷受與灌夫，亦亡家而喪國。是以伊尹以酣歌而作戒，周公以亂邦而貽則。咨幽閑之令淑，實好逑於君子。辭玉輦而割愛，固班姬之所耻；脱簪珥而思愆，亦宣姜之爲美。乃有禍晉之驪姬，亡周之褒姒。盡妖妍於圖畫，極凶悖於人理。傾城傾國，思昭示於後王；麗質冶容，宜永鑒於前史。復有蒐狩之禮，馳射之場，不節之以正義，必自致於禽荒。匪外形之疲極，亦中心而發狂。夫高深不懼，胥靡之徒；韝緤爲娱，小竪之事。以宗社之崇重，持先王之名器，與鷹犬而並驅，凌艱險而逸轡。馬有銜橛之理，獸駭不存之地，猶有靦於獲多，獨無情而内愧？\n\t以小臣之愚鄙，忝不貲之恩榮。擢無庸於草澤，齒陋質於簪纓。遇大道行而兩儀泰，喜元良盛而萬國貞。以監撫之多暇，每講論而肅成。仰惟神之敏速，嘆將聖之聰明。自禮賢於秋實，足歸道於春卿。芳年淑景，時和氣清。華殿邃兮簾幃静，灌木森兮風雲輕，花飄香兮動笑日，嬌鶯囀兮相哀鳴。以物華之繁靡，尚絶思於將迎。猶道蹈而不倦，極躭翫以研精。命庸才以載筆，謝摛藻於天庭。異洞簫之娱侍，殊飛蓋之緣情。闕雅言以贊德，思報恩以輕生。敢下拜而稽首，願永樹於風聲。奉皇靈之遐壽，冠振古之鴻名。\n\t太宗見而遣使謂百藥曰：「朕於皇太子處見卿所作賦，述古來儲貳事以誡太子，甚是典要。朕選卿以輔弼太子，正爲此事，大稱所委，但須善始令終耳。」因賜厩馬一匹，綵物三百段。"
        },
        {
            "chapter": 12,
            "paragraph": "2",
            "id": "88",
            "html": "貞觀中，太子承乾數虧禮度，侈縱日甚，太子左庶子於志寧撰諫苑二十卷諷之。是時，太子右庶子孔穎達每犯顔進諫。承乾乳母遂安夫人謂穎達曰：「太子成長，何宜屢得面折？」對曰：「蒙國厚恩，死無所恨。」諫諍愈切。承乾令撰孝經義疏，穎達又因文見意，愈廣規諫之道。太宗並嘉納之，二人各賜帛五百匹，黄金一斤，以勵承乾之意。"
        },
        {
            "chapter": 12,
            "paragraph": "3",
            "id": "89",
            "html": "貞觀十三年，太子右庶子張玄素以承乾頗以遊畋廢學，上書諫曰：\n\t臣聞皇天無親，惟德是輔，苟違天道，人神同棄。然古三驅之禮，非欲教殺，將爲百姓除害，故湯羅一面，天下歸仁。今苑内娱獵，雖名異遊畋，若行之無恒，終虧雅度。且傅説曰：「學不師古，匪説攸聞。」然則弘道在於學古，學古必資師訓。既奉恩詔，令孔穎達侍講，望數存顧問，以補萬一。仍博選有名行學士，兼朝夕侍奉。覽聖人之遺教，察既往之行事，日知其所不足，月無忘其所能。此則盡善盡美，夏啓、周誦，焉足言哉！夫爲人上者，未有不求其善，但以性不勝情，耽惑成亂。耽惑既甚，忠言遂塞，所以臣下苟順，君道漸虧。古人有言：「勿以小惡而不去，小善而不爲。」故知禍福之來，皆起於漸。殿下地居儲兩，當須廣樹嘉猷。既有好畋之淫，何以主斯匕鬯？慎終如始，猶懼漸衰，始尚不慎，終將安保！\n\t承乾不納。玄素又上表諫曰：\n\t臣聞禮稱皇太子入學而齒胄者，欲使太子知君臣、父子、尊卑、長幼之道。然君臣之義，父子之親，尊卑之序，長幼之節，用之方寸之内，弘之四海之外者，皆因行以遠聞，假言以光被。伏惟殿下，叡質已隆，尚須學文以飾其表。竊見孔穎達、趙弘智等，非惟宿德鴻儒，亦兼達政要。望令數得侍講，開釋物理，覽古論今，增暉叡德。至如騎射畋遊，酣歌妓翫，苟悦耳目，終穢心神。漸染既久，必移情性。古人有言：「心爲萬事主，動而無節即亂。」臣恐殿下敗德之源，在於此矣。\n\t承乾覽書愈怒，謂玄素曰：「庶子患風狂耶？」"
        },
        {
            "chapter": 12,
            "paragraph": "4",
            "id": "90",
            "html": "貞觀十四年，太宗知玄素在東宫頻有進諫，擢授銀青光禄大夫，行太子左庶子。時承乾嘗於宫中擊鼓，聲聞于外，玄素叩閤請見，極言切諫。承乾乃出宫内鼓，對玄素毁之。遣户奴伺玄素早朝，陰以馬撾擊之，殆至於死。是時承乾好營造亭觀，窮極奢侈，費用日廣。玄素上書諫曰：\n\t臣以愚蔽，竊位兩宫，在臣有江海之潤，於國無秋毫之益，是用必竭愚誠，思盡臣節者也。伏惟皇儲之寄，荷戴殊重，如其積德不弘，何以嗣守成業？聖上以殿下親則父子，事兼家國，所應用物，不爲節限。恩旨未逾六旬，用物已過七萬，驕奢之極，孰云過此。龍樓之下，惟聚工匠；望苑之内，不睹賢良。今言孝敬，則闕視膳問竪之禮；語恭順，則違君父慈訓之方；求風聲，則無愛學好道之實；觀舉措，則有因緣誅戮之罪。宫臣正士，未嘗在側，羣邪淫巧，昵近深宫。愛好者皆遊手雜色，施與者並圖畫雕鏤。在外瞻仰，已有此失；居中隱密，寧可勝計哉！宣猷禁門，不異闤闠，朝入暮出，惡聲漸遠。右庶子趙弘智經明行修，當今善士，臣每請望數召進，與之談論，庶廣徽猷。令旨反有猜嫌，謂臣妄相推引。從善如流，尚恐不逮；飾非拒諫，必是招損。古人云：「苦藥利病，苦言利行。」伏願居安思危，日慎一日。\n\t書入，承乾大怒，遣刺客將加屠害，俄屬宫廢。"
        },
        {
            "chapter": 12,
            "paragraph": "5",
            "id": "91",
            "html": "貞觀十四年，太子詹事于志寧，以太子承乾廣造宫室，奢侈過度，耽好聲樂，上書諫曰：\n\t臣聞克儉節用，實弘道之源；崇侈恣情，乃敗德之本。是以凌雲概日，戎人於是致譏；峻宇雕墻，夏書以之作誡。昔趙盾匡晉，吕望師周，或勸之以節財，或諫之以厚斂。莫不盡忠以佐國，竭誠以奉君，欲使茂實播於無窮，英聲被乎物聽。咸著簡策，用爲美談。且今所居東宫，隋日營建，睹之者尚譏其侈，見之者猶嘆其華。何容於此中更有修造，財帛日費，土木不停，窮斤斧之工，極磨礱之妙？且丁匠官奴入内，比者曾無復監。此等或兄犯國章，或弟罹王法，往來御苑，出入禁闈，鉗鑿緣其身，槌杵在其手。監門本防非慮，宿衛以備不虞，直長既自不知，千牛又復不見。爪牙在外，厮役在内，所司何以自安，臣下豈容無懼？\n\t又鄭、衛之樂，古謂淫聲。昔朝歌之鄉，迴車者墨翟；夾谷之會，揮劍者孔丘。先聖既以爲非，通賢將以爲失。頃聞宫内，屢有鼓聲，大樂伎兒，入便不出。聞之者股慄，言之者心戰。往年口敕，伏請重尋，聖旨殷勤，明誡懇切。在於殿下，不可不思；至於微臣，不得無懼。\n\t臣自驅馳宫闕，已積歲年，犬馬尚解識恩，木石猶能知感，所有管見，敢不盡言。如鑒以丹誠，則臣有生路；若責其忤旨，則臣是罪人。但悦意取容，臧孫方以疾疢；犯顔逆耳，春秋比之藥石。伏願停工匠之作，罷久役之人，絶鄭、衛之音，斥羣小之輩。則三善允備，萬國作貞矣。\n\t承乾覽書不悦。\n\t十五年，承乾以盛農之時，召駕士等役，不許分番，人懷怨苦。又私引突厥羣竪入宫。志寧上書諫曰：\n\t臣聞上天蓋高，日月光其德；明君至聖，輔佐贊其功。是以周誦升儲，見匡毛、畢；漢盈居震，取資黄、綺。姬旦抗法於伯禽，賈生陳事於文帝，咸殷勤於端士，皆懇切於正人。歷代賢君，莫不丁寧於太子者，良以地膺上嗣，位處副君。善則率土霑其恩，惡則海内罹其禍。近聞僕寺、司馭、駕士、獸醫，始自春初，迄兹夏晚，常居内役，不放分番。或家有尊親，闕於温凊；或室有幼弱，絶於撫養。春既廢其耕墾，夏又妨其播殖。事乖存育，恐致怨嗟。儻聞天聽，後悔何及？又突厥達哥支等，咸是人面獸心，豈得以禮義期，不可以仁信待。心則未識於忠孝，言則莫辯其是非，近之有損於英聲，昵之無益於盛德。引之入閤，人皆驚駭，豈臣愚識，獨用不安？殿下必須上副至尊聖情，下允黎元本望，不可輕微惡而不避，無容略小善而不爲。理敦杜漸之方，須有防萌之術。屏退不肖，狎近賢良。如此，則善道日隆，德音自遠。\n\t承乾大怒，遣刺客張師政、紇干承基就殺之。志寧是時丁母憂，起復爲詹事。二人潜入其第，正見寢處苫廬，竟不忍而止。\n\t及承乾敗，太宗知其事，深勉勞之。"
        },
        {
            "chapter": 13,
            "paragraph": "1",
            "id": "92",
            "html": "貞觀元年，太宗曰：「朕看古來帝王，以仁義爲治者，國祚延長，任法御人者，雖救弊於一時，敗亡亦促。既見前王成事，足爲元龜，今欲專以仁義，誠信爲治，望革近代之澆薄也。」黄門侍郎王珪對曰：「天下彫喪日久，陛下承其餘弊，弘道移風，萬代之福。但非賢不理，惟在得人。」太宗曰：「朕思賢之情，豈捨夢寐！」給事中杜正倫進曰：「世必有才，隨時所用，豈待夢傅説、逢吕尚，然後爲治乎？」太宗深納其言。"
        },
        {
            "chapter": 13,
            "paragraph": "2",
            "id": "93",
            "html": "貞觀初，太宗從容謂侍臣曰：「周武王平紂之亂，以有天下，秦始皇乘周之衰，遂吞六國，其得天下不殊，何祚運長短若此之相懸也？」尚書左僕射蕭瑀進曰：「紂爲無道，天下苦之，故八百諸侯不期而會。周室雖微，六國無罪，秦氏專任智力，蠶食諸侯。平定雖同，人情則異。」上曰：「不然，周既尅殷，務弘仁義；秦既得志，專任詐力。非但取之有異，抑亦守之不同。祚之修短，意在兹矣。」"
        },
        {
            "chapter": 13,
            "paragraph": "3",
            "id": "94",
            "html": "貞觀二年，太宗謂侍臣曰：「朕謂亂離之後，風俗難移。比觀百姓漸知廉耻，官人奉法，盗賊日稀，故知人無常俗，但政有治亂耳。是以爲國之道，必須撫之以仁義，示之以威信。因人之心，去其苛刻，不作異端，自然安静。公等宜共行斯事也！」"
        },
        {
            "chapter": 13,
            "paragraph": "4",
            "id": "95",
            "html": "貞觀四年，房玄齡奏言：「今閲武庫甲仗，勝隋日遠矣。」太宗曰：「飭兵備寇雖是要事，然朕唯欲卿等存心理道，務盡忠貞，使百姓安樂，便是朕之甲仗。隋煬帝豈爲甲仗不足，以至滅亡，正由仁義不修，而羣下怨叛故也。宜識此心，常以德義相輔。」"
        },
        {
            "chapter": 13,
            "paragraph": "5",
            "id": "96",
            "html": "貞觀五年，太宗謂侍臣曰：「天道福善禍淫，事猶影響。昔啓人亡國奔隋文帝，文帝不惜粟帛，大興士衆，營衛安置，乃得存立。既而彊盛，當須子子孫孫長思報德。纔至失畢，既起兵圍煬帝於雁門。及隋國亂，又恃强深入，遂使昔安立其國家者，身及子孫，並爲頡利兄弟之所屠戮。今頡利破亡，豈非背恩忘義所至也。」羣臣咸曰：「誠如聖旨。」"
        },
        {
            "chapter": 13,
            "paragraph": "6",
            "id": "97",
            "html": "貞觀十三年，太宗謂侍臣曰：「林深則鳥棲，水廣則魚游，仁義積則物自歸之。人皆知畏避災害，不知行仁義則災害不生。夫仁義之道，當思之在心，常令相繼，若斯須懈怠，去之已遠。猶如飲食資身，恒令腹飽，乃可存其性命。」王珪頓首曰：「陛下能知此言，天下幸甚！」"
        },
        {
            "chapter": 14,
            "paragraph": "1",
            "id": "98",
            "html": "馮立，武德中爲東宫率，甚被隱太子親遇。太子之死也，左右多逃散，立嘆曰：「豈有生受其恩，而死逃其難！」於是率兵犯玄武門，苦戰，殺屯營將軍敬君弘，謂其徒曰：「微以報太子矣。」遂解兵遁於野。俄而來請罪，太宗數之曰：「汝昨者出兵來戰，大殺傷我兵，將何以逃死？」立飲泣而對曰：「立出身事主，期之效命，當戰之日，無所顧憚。」因歔欷悲不自勝，太宗慰勉之，授左屯衛中郎將。立謂所親曰：「逢莫大之恩，幸而獲免，終當以死奉答。」未幾，突厥至便橋，立率數百騎與虜戰於咸陽，殺獲甚衆，所向皆披靡，太宗聞而嘉嘆之。\n\t時有齊王元吉府左車騎謝叔方率府兵與馮立合軍拒戰，及殺敬君弘、中郎將吕衡，王師不振。秦府護軍尉遲敬德乃傳元吉首以示之，叔方下馬號哭，拜辭而遁。明日出首，太宗曰：「義士也。」命釋之，授左翊衛郎將。"
        },
        {
            "chapter": 14,
            "paragraph": "2",
            "id": "99",
            "html": "貞觀元年，太宗嘗從容言及隋亡之事，慨然嘆曰：「姚思廉不懼兵刃，以明大節，求諸古人，亦何以加也！」思廉時在洛陽，因寄物三百段，并遺其書曰：「想卿節義之風，故有斯贈。」初，大業末，思廉爲隋代王侑侍讀，及義旗尅京城時，代王府僚多駭散，惟思廉侍王，不離其側。兵士將昇殿，思廉厲聲謂曰：「唐公舉義兵，本匡王室，卿等不宜無禮於王！」衆服其言，於是稍却，布列階下。須臾，高祖至，聞而義之，許其扶侑至順陽閤下，思廉泣拜而去。見者咸嘆曰：「忠烈之士，仁者有勇，此之謂乎！」"
        },
        {
            "chapter": 14,
            "paragraph": "3",
            "id": "100",
            "html": "貞觀二年，將葬故息隱王建成、海陵王元吉，尚書右丞魏徵與黄門侍郎王珪請預陪送，上表曰：「臣等昔受命太上，委質東宫，出入龍樓，垂將一紀。前宫結釁宗社，得罪人神，臣等不能死亡，甘從夷戮，負其罪戾，置録周行，徒竭生涯，將何上報？陛下德光四海，道冠前王，陟岡有感，追懷棠棣，明社稷之大義，申骨肉之深恩，卜葬二王，遠期有日。臣等永惟疇昔，忝曰舊臣，喪君有君，雖展事君之禮；宿草將列，未申送往之哀。瞻望九原，義深凡百，望於葬日，送至墓所。」太宗義而許之，於是宫府舊僚吏，盡令送葬。"
        },
        {
            "chapter": 14,
            "paragraph": "4",
            "id": "101",
            "html": "貞觀五年，太宗謂侍臣曰：「忠臣烈士，何代無之，公等知隋朝誰爲忠貞？」王珪曰：「臣聞太常丞元善達在京留守，見羣賊縱横，遂轉騎遠詣江都，諫煬帝，令還京師。既不受其言，後更涕泣極諫，煬帝怒，乃遠使追兵，身死瘴癘之地。有虎賁郎將獨孤盛在江都宿衛，宇文化及起逆，盛惟一身，抗拒而死。」太宗曰：「屈突通爲隋將，共國家戰於潼關，聞京城陷，乃引兵東走。義兵追及於桃林，朕遣其家人往招慰，遽殺其奴。又遣其子往，乃云：『我蒙隋家驅使，已事兩帝，今者吾死節之秋，汝舊於我爲父子，今則於我爲仇讎。』因射之，其子避走，所領士卒多潰散。通惟一身，向東南慟哭盡哀，曰：『臣荷國恩，任當將帥，智力俱盡，致此敗亡，非臣不竭誠於國。』言盡，追兵擒之。太上皇授其官，每託疾固辭。此之忠節，足可嘉尚。」因敕所司，採訪大業中直諫被誅者子孫聞奏。"
        },
        {
            "chapter": 14,
            "paragraph": "5",
            "id": "102",
            "html": "貞觀六年，授左光禄大夫陳叔達禮部尚書，因謂曰：「武德中，公曾進直言於太上皇，明朕有克定大功，不可黜退云。朕本性剛烈，若有抑挫，恐不勝憂憤，以致疾斃之危。今賞公忠謇，有此遷授。」叔達對曰：「臣以隋氏父子自相誅戮，以致滅亡，豈容目睹覆車，不改前轍？臣所以竭誠進諫。」太宗曰：「朕知公非獨爲朕一人，實爲社稷之計。」"
        },
        {
            "chapter": 14,
            "paragraph": "6",
            "id": "103",
            "html": "貞觀中，特進蕭瑀與房玄齡等，嘗因宴集，太宗謂房玄齡曰：「武德六年已後，太上皇有廢立之心，我當此日，不爲兄弟所容，實有功高不賞之懼。蕭瑀不可以厚利誘之，不可以刑戮懼之，真社稷臣也。」乃賜瑀詩曰：「疾風知勁草，板蕩識誠臣。」顧謂瑀曰：「卿之守道耿介，古人無以過也。然則善惡太分明，亦有時而失。」瑀再拜謝曰：「臣特蒙誡訓，又許臣以忠諒，雖死之日，猶生之年。」尋進拜太子太保。"
        },
        {
            "chapter": 14,
            "paragraph": "7",
            "id": "104",
            "html": "貞觀八年，太宗將發諸道黜陟使，畿内道未有其人，太宗親定，問於房玄齡等曰：「此道事最重，誰可充使？」右僕射李靖曰：「畿内事大，非魏徵莫可。」太宗作色曰：「朕今欲向九成宫，事亦非小，寧可遣魏徵出使？朕每行不欲與其相離者，適爲其見朕是非，必無所隱。今欲從公等語遣去，朕若有是非得失，公等能正朕否？何因輒有所言，大非道理。」乃即令李靖充使。"
        },
        {
            "chapter": 14,
            "paragraph": "8",
            "id": "105",
            "html": "貞觀八年，太宗謂侍臣曰：「隋時百姓縱有財物，豈得自保？自朕有天下已來，存心撫養，無有所科差，人人皆得營生，守其資財，即朕所賜。向使朕科唤不已，雖數賞賜，亦不如不得。」魏徵對曰：「堯、舜在上，百姓亦云『耕田而食，鑿井而飲』，含哺鼓腹，而云『帝何力』於其間矣。今陛下如此含養，百姓可謂日用而不知。」又奏稱：「晉文公出田，逐獸於碭，入大澤，迷不知所出。其中有漁者，文公謂曰：『我，若君也，道將安出？我且厚賜若。』漁者曰：『臣願有獻。』文公曰：『出澤而受之。』於是送出澤。文公曰：『今子之所欲教寡人者，何也？願受之。』漁者曰：『鴻鵠保河海之中，厭而移徙之小澤，則必有矰丸之憂。黿鼉保深淵，厭而出之淺渚，則必有羅網釣射之憂。今君逐獸碭，入至此，何行之太遠也？』文公曰：『善哉！』謂從者記漁者名。漁者曰：『君何以名爲？君尊天事地，敬社稷，保四國，慈愛萬人，薄賦斂，輕租税者，臣亦與焉。君不尊天，不事地，不敬社稷，不固四海，外失禮於諸侯，内逆人心，一國流亡，漁者雖有厚賜，不得保也。』遂辭不受。」太宗曰：「卿言是也。」"
        },
        {
            "chapter": 14,
            "paragraph": "9",
            "id": "106",
            "html": "貞觀十一年，太宗行至漢太尉楊震墓，傷其以忠非命，親爲文以祭之。房玄齡進曰：「楊震雖當年夭枉，數百年後方遇聖明，停輿駐蹕，親降神作，可謂雖死猶生，没而不朽，不覺助伯起幸賴欣躍於九泉之下矣。伏讀天文，且感且慰，凡百君子，焉可不勖勵名節，知爲善之有效！」"
        },
        {
            "chapter": 14,
            "paragraph": "10",
            "id": "107",
            "html": "貞觀十一年，太宗謂侍臣曰：「狄人殺衛懿公，盡食其肉，獨留其肝。懿公之臣弘演呼天大哭，自出其肝，而内懿公之肝於其腹中。今覓此人，恐不可得。」特進魏徵對曰：「在君待之而已。昔豫讓爲智伯報讎，欲刺趙襄子，襄子執而獲之，謂讓曰：『子昔事範、中行氏乎？智伯盡滅之，子乃委質智伯，不爲報讎；今即爲智伯報讎，何也？』讓答曰：『臣昔事范、中行，范、中行以衆人遇我，我以衆人報之。智伯以國士遇我，我以國士報之。』在君禮之而已，亦何謂無人焉？」"
        },
        {
            "chapter": 14,
            "paragraph": "11",
            "id": "108",
            "html": "貞觀十二年，太宗幸蒲州，因詔曰：「隋故鷹擊郎將堯君素，往在大業，受任河東，固守忠義，克終臣節。雖桀犬吠堯，有乖倒戈之志，疾風勁草，實表歲寒之心。爰踐兹境，追懷往事，宜錫寵命，以申勸獎。可追贈蒲州刺史，仍訪其子孫以聞。」"
        },
        {
            "chapter": 14,
            "paragraph": "12",
            "id": "109",
            "html": "貞觀十二年，太宗謂中書侍郎岑文本曰：「梁、陳名臣，有誰可稱？復有子弟堪招引否？」文本奏言：「隋師入陳，百司奔散，莫有留者，惟尚書僕射袁憲獨在其主之傍。王世充將受隋禪，羣僚表請勸進，憲子國子司業承家，託疾獨不署名。此之父子，足稱忠烈。承家弟承序，今爲建昌令。清貞雅操，實繼先風。」由是召拜晉王友，兼令侍讀，尋授弘文館學士。"
        },
        {
            "chapter": 14,
            "paragraph": "13",
            "id": "110",
            "html": "貞觀十九年，太宗攻遼東安市城，高麗人衆皆死戰，詔令耨薩延壽、惠真等降衆，止其城下以招之，城中堅守不動，每見帝幡旗，必乘城鼓譟。帝怒甚，詔江夏王道宗築土山以攻其城，竟不能尅。太宗將旋師，嘉安市城主堅守臣節，賜絹三百匹，以勵事君者。"
        },
        {
            "chapter": 15,
            "paragraph": "1",
            "id": "111",
            "html": "司空房玄齡事繼母，能以色養，恭謹過人。其母病，請醫人至門，必迎拜垂泣。及居喪，尤甚柴毁。太宗命散騎常侍劉洎就加寬譬，遺寢床、粥食、鹽菜。"
        },
        {
            "chapter": 15,
            "paragraph": "2",
            "id": "112",
            "html": "虞世南，初仕隋，歷起居舍人，宇文化及弑逆之際，其兄世基時爲内史侍郎，將被誅，世南抱持號泣，請以身代死，化及竟不納。世南自此哀毁骨立者數載，時人稱重焉。"
        },
        {
            "chapter": 15,
            "paragraph": "3a",
            "id": "113a",
            "html": "韓王元嘉，貞觀初，爲潞州刺史。時年十五，在州聞太妃有疾，便涕泣不食。及至京師發喪，哀毁過禮，太宗嗟其至性，屢慰勉之。元嘉閨門修整，有類寒素士大夫。與其弟魯王靈夔甚相友愛，兄弟集見，如布衣之禮。其修身潔己，内外如一，當代諸王莫能及者。"
        },
        {
            "chapter": 15,
            "paragraph": "3b",
            "id": "113b",
            "html": "霍王元軌，武德中初封爲吴王，貞觀七年爲壽州刺史。屬高祖崩，去職，毁瘠過禮。自後常衣布服，示有終身之戚。太宗嘗問侍臣曰：「朕子弟孰賢？」侍中魏徵對曰：「臣愚暗，不盡知其能，惟吴王數與臣言，臣未嘗不自失。」太宗曰：「卿以爲前代誰比？」徵曰：「經學文雅，亦漢之間、平，至如孝行，乃古之曾、閔也。」由是寵遇彌厚，因令妻徵女焉。"
        },
        {
            "chapter": 15,
            "paragraph": "4",
            "id": "114",
            "html": "貞觀中，有突厥史行昌直玄武門，食而捨肉，人問其故，曰：「歸以奉母。」太宗聞而嘆曰：「仁孝之性，豈隔華夷？」賜尚乘馬一匹，詔令給其母肉料。"
        },
        {
            "chapter": 16,
            "paragraph": "1",
            "id": "115",
            "html": "太宗初即位，中書令房玄齡奏言：「秦府舊左右未得官者，並怨前宫及齊府左右處分之先己。」太宗曰：「古稱至公者，蓋謂平恕無私。丹朱、商均，子也，而堯、舜廢之。管叔、蔡叔，兄弟也，而周公誅之。故知君人者，以天下爲心，無私於物。昔諸葛孔明，小國之相，猶曰『吾心如秤，不能爲人作輕重』，况我今理大國乎？朕與公等衣食出於百姓，此則人力已奉於上，而上恩未被於下。今所以擇賢才者，蓋爲求安百姓也。用人但問堪否，豈以新故異情？凡一面尚且相親，况舊人而頓忘也！才若不堪，亦豈以舊人而先用？今不論其能不能，而直言其怨嗟，豈是至公之道耶？」"
        },
        {
            "chapter": 16,
            "paragraph": "2",
            "id": "116",
            "html": "貞觀元年，有上封事者，請秦府舊兵並授以武職，追入宿衛。太宗謂曰：「朕以天下爲家，不能私於一物，惟有才行是任，豈以新舊爲差？况古人云：『兵猶火也，弗戢將自焚。』汝之此意，非益政理。」"
        },
        {
            "chapter": 16,
            "paragraph": "3",
            "id": "117",
            "html": "貞觀元年，吏部尚書長孫無忌嘗被召，不解佩刀入東上閤門，出後，監門校尉始覺。尚書右僕射封德彝議，以監門校尉不覺，罪當死；無忌誤帶刀入，徒二年，罰銅二十斤。太宗從之。大理少卿戴胄駁曰：「校尉不覺，無忌帶入，同爲誤耳。臣子之於尊極，不得稱誤，准律云：『供御湯藥、飲食、舟船，誤不如法者，皆死。』陛下若録其功，非憲司所决；若當據法，罰銅未爲得衷。」太宗曰：「法者非朕一人之法，乃天下之法，何得以無忌國之親戚，便欲撓法耶？」更令定議。德彝執議如初，太宗將從其議，胄又駁奏曰：「校尉緣無忌以致罪，於法當輕。若論其過誤，則爲情一也，而生死頓殊，敢以固請。」太宗乃免校尉之死。\n\t是時，朝廷盛開選舉，或有詐僞階資者，太宗令其自首，不首，罪至于死。俄有詐僞者事泄，胄據法斷流以奏之。太宗曰：「朕下敕不首者死，今斷從流，是示天下以不信矣。」胄曰：「陛下當即殺之，非臣所及，既付所司，臣不敢虧法。」太宗曰：「卿自守法，而令朕失信耶？」胄曰：「法者，國家所以布大信於天下。言者，當時喜怒之所發耳。陛下發一朝之忿而許殺之，既知不可而置之於法，此乃忍小忿而存大信也。若順忿違信，臣竊爲陛下惜之。」太宗曰：「朕法有所失，卿能正之，朕復何憂也！」"
        },
        {
            "chapter": 16,
            "paragraph": "4",
            "id": "118",
            "html": "貞觀二年，太宗謂房玄齡等曰：「朕比見隋代遺老咸稱高熲善爲相者，遂觀其本傳，可謂公平正直，尤識治體。隋室安危，繫其存没。煬帝無道，枉見誅夷，何嘗不想見其人，廢書欽嘆！又漢、魏已來，諸葛亮爲丞相，亦甚平直。亮嘗表廢廖立、李嚴於南中。立聞亮卒，泣曰：『吾其左袵矣！』嚴聞亮卒，發病而死。故陳壽稱：『亮之爲政，開誠心，布公道，盡忠益時者，雖讎必賞；犯法怠慢者，雖親必罰。』卿等豈可不企慕及之？朕今每慕前代帝王之善者，卿等亦可慕宰相之賢者。若如是，則榮名高位，可以長守。」玄齡對曰：「臣聞理國要道，實在於公平正直，故尚書云：『無偏無黨，王道蕩蕩。無黨無偏，王道平平。』又孔子稱『舉直錯諸枉，則民服』。今聖慮所尚，誠足以極政教之源，盡至公之要，囊括區宇，化成天下。」太宗曰：「此直朕之所懷，豈有與卿等言之而不行也？」"
        },
        {
            "chapter": 16,
            "paragraph": "5a",
            "id": "119a",
            "html": "長樂公主，文德皇后所生也，太宗尤加鐘愛。貞觀中將出降，敕所司資送倍於長公主。魏徵奏言：「昔漢明帝欲封其子，帝曰：『朕子豈得同於先帝子乎？可半楚、淮陽王。』前史以爲美談。天子姊妹爲長公主，天子之女爲公主，既加長字，良以尊於公主也。情雖有殊，義無等别。若令公主之禮有過長公主，理恐不可，願陛下思之。」太宗稱善。乃以其言告后，后嘆曰：「嘗聞陛下敬重魏徵，殊未知其故，而今聞其諫，乃能以義制主之情，真社稷臣矣！妾與陛下結髮爲夫妻，曲蒙禮敬，情義深重，每將有言，必候顔色，尚不敢輕犯威嚴，况在臣下，情疏禮隔？故韓非謂之説難，東方朔稱其不易，良有以也。忠言逆耳而利於行，有國有家者深所要急，納之則世治，杜之則政亂，誠願陛下詳之，則天下幸甚！」因請遣中使賫帛五百匹，詣徵宅以賜之。"
        },
        {
            "chapter": 16,
            "paragraph": "5b",
            "id": "119b",
            "html": "刑部尚書張亮坐謀反下獄，詔令百官議之，多言亮當誅，惟殿中少監李道裕奏亮反形未具，明其無罪。太宗既盛怒，竟殺之。俄而刑部侍郎有闕，令宰相妙擇其人，累奏不可。太宗曰：「朕已得其人矣，往者李道裕議張亮云『反形未具』，可謂公平矣。當時雖不用其言，至今追悔。」遂授道裕刑部侍郎。"
        },
        {
            "chapter": 16,
            "paragraph": "6",
            "id": "120",
            "html": "貞觀初，太宗謂侍臣曰：「朕今孜孜求士，欲專心政道，聞有好人，則抽擢驅使。而議者多稱『彼者皆宰臣親故』，但公等至公行事，勿避此言，便爲形迹。古人『内舉不避親，外舉不避讎』，而爲舉得其真賢故也。但能舉用得才，雖是子弟及有讎嫌，不得不舉。」"
        },
        {
            "chapter": 17,
            "paragraph": "1",
            "id": "121",
            "html": "貞觀初，有上書請去佞臣者。太宗謂曰：「朕之所任，皆以爲賢，卿知佞者誰耶？」對曰：「臣居草澤，不的知佞者，請陛下佯怒以試羣臣，若能不畏雷霆，直言進諫，則是正人，順情阿旨，則是佞人。」太宗謂封德彝曰：「流水清濁，在其源也。君者政源，人庶猶水，君自爲詐，欲臣下行直，是猶源濁而望水清，理不可得。朕常以魏武帝多詭詐，深鄙其爲人。如此，豈可堪爲教令？」謂上書人曰：「朕欲使大信行於天下，不欲以詐道訓俗，卿言雖善，朕所不取也。」"
        },
        {
            "chapter": 17,
            "paragraph": "2",
            "id": "122",
            "html": "太宗嘗謂長孫無忌等曰：「朕即位之初，有上書者非一，或言人主必須威權獨運，不得委任羣下；或欲耀兵振武，懾服四夷。惟有魏徵勸朕『偃革興文，布德施惠，中國既安，遠人自服』。朕從其語，天下大寧，絶域君長，皆來朝貢，九夷重譯，相望於道。凡此等事，皆魏徵之力也。朕之任用，豈不得人？」徵拜謝曰：「陛下聖德自天，留心政術。臣以庸短，承受不暇，豈有益於聖明？」"
        },
        {
            "chapter": 17,
            "paragraph": "3",
            "id": "123",
            "html": "貞觀十一年，時屢有閹宦充外使，妄有所奏，發太宗怒。魏徵進曰：「閹竪雖微，狎近左右，時有言語，輕而易信，浸潤之譖，爲患特深。今日之明，必無所慮，爲子孫教，不可不杜絶其源。」太宗曰：「非卿，朕安得聞此語？自今已後，充使宜停。」魏徵因上疏曰：\n\t臣聞爲人君者，在乎善善而惡惡，近君子而遠小人。善善明，則君子進矣；惡惡著，則小人退矣。近君子，則朝無粃政；遠小人，則聽不私邪。小人非無小善，君子非無小過。君子小過，蓋白玉之微瑕；小人小善，乃鉛刀之一割。鉛刀一割，良工之所不重，小善不足以掩衆惡者；白玉微瑕，善賈之所不棄，小疵不足以妨大美也。善小人之小善，謂之善善，惡君子之小過，謂之惡惡，此則蒿蘭同臭，玉石不分，屈原所以沉江，卞和所以泣血者也。既識玉石之分，又辨蒿蘭之臭，善善而不能進，惡惡而不能去，此郭氏所以爲墟，史魚所以遺恨也。\n\t陛下聰明神武，天姿英叡，志存泛愛，引納多途，好善而不甚擇人，疾惡而未能遠佞。又出言無隱，疾惡太深，聞人之善或未全信，聞人之惡以爲必然。雖有獨見之明，猶恐理或未盡。何則？君子揚人之善，小人訐人之惡。聞惡必信，則小人之道長矣；聞善或疑，則君子之道消矣。爲國家者，急於進君子而退小人，乃使君子道消，小人道長，則君臣失序，上下否隔，亂亡不卹，將何以理乎？且世俗常人，心無遠慮，情在告訐，好言朋黨。夫以善相成謂之同德，以惡相濟謂之朋黨。今則清濁共流，善惡無别，以告訐爲誠直，以同德爲朋黨。以之爲朋黨，則謂事無可信；以之爲誠直，則謂言皆可取。此君恩所以不結於下，臣忠所以不達於上。大臣不能辯正，小臣莫之敢論，遠近承風，混然成俗，非國家之福，非爲理之道。適足以長姦邪、亂視聽，使人君不知所信，臣下不得相安。若不遠慮，深絶其源，則後患未之息也。今之幸而未敗者，由乎君有遠慮，雖失之於始，必得之於終故也。若時逢少隳，往而不返，雖欲悔之，必無所及。既不可以傳諸後嗣，復何以垂法將來？且夫進善黜惡，施於人者也；以古作鑒，施於己者也。鑒貌在乎止水，鑒己在乎哲人。能以古之哲王，鑒於己之行事，則貌之妍醜宛然在目，事之善惡自得於心，無勞司過之史，不假芻蕘之議，巍巍之功日著，赫赫之名彌遠。爲人君者，可不務乎？\n\t臣聞道德之厚，莫尚於軒、唐；仁義之隆，莫彰於舜、禹。欲繼軒、唐之風，將追舜、禹之跡，必鎮之以道德，弘之以仁義，舉善而任之，擇善而從之。不擇善任能，而委之俗吏，既無遠度，必失大體，惟奉三尺之律，以繩四海之人，欲求垂拱無爲，不可得也。故聖哲君臨，移風易俗，不資嚴刑峻法，在仁義而已。故非仁無以廣施，非義無以正身。惠下以仁，正身以義，則其政不嚴而理，其教不肅而成矣。然則仁義，理之本也；刑罰，理之末也。爲理之有刑罰，猶執御之有鞭策也。人皆從化，而刑罰無所施；馬盡其力，則鞭策無所用。由此言之，刑罰不可致理，亦已明矣。故潜夫論曰：「人君之理，莫大於道德教化也。民有性、有情、有化、有俗。情性者，心也，本也；化俗者，行也，末也。是以上君撫世，先其本而後其末，順其心而履其行。心情苟正，則姦慝無所生，邪意無所載矣。是故上聖無不務理民心，故曰：『聽訟，吾猶人也，必也使無訟乎？』導之以禮，務厚其性而明其情。民相愛，則無相傷害之意；動思義，則無畜姦邪之心。若此，非律令之所理也，此乃教化之所致也。聖人甚尊德禮而卑刑罰，故舜先敕契以敬敷五教，而後任咎繇以五刑也。凡立法者，非以司民短而誅過誤也，乃以防姦惡而救禍患，檢淫邪而内正道。民蒙善化，則人有士君子之心；被惡政，則人有懷姦亂之慮。故善化之養民，猶工之爲麯豉也。六合之民，猶一廕也。黔首之屬，猶荳麥也。變化云爲，在將者耳！遭良吏，則懷忠信而履仁厚；遇惡吏，則懷姦邪而行淺薄。忠厚積，則致太平；淺薄積，則致危亡。是以聖帝明王，皆敦德化而薄威刑也。德者，所以修己也；威者，所以理人也。民之生也，猶鑠金在爐，方圓薄厚，隨镕制耳！是故世之善惡，俗之薄厚，皆在於君。世主誠能使六合之内、舉世之人，咸懷方厚之情而無淺薄之惡，各奉公正之心而無姦險之慮，則醇釅之俗，復見於兹矣。」後王雖未能遵古，專尚仁義，當慎刑卹典，哀敬無私，故管子曰：「聖君任法不任智，任公不任私。」故王天下，理國家。\n\t貞觀之初，志存公道，人有所犯，一一於法。縱臨時處斷，或有輕重，但見臣下執論，無不忻然受納。民知罪之無私，故甘心而不怨；臣下見言無忤，故盡力以效忠。頃年以來，意漸深刻，雖開三面之網，而察見川中之魚，取捨在於愛憎，輕重由乎喜怒。愛之者，罪雖重而强爲之辭；惡之者，過雖小而深探其意。法無定科，任情以輕重；人有執論，疑之以阿僞。故受罰者無所控告，當官者莫敢正言。不服其心，但窮其口，欲加之罪，其無辭乎？又五品已上有犯，悉令曹司聞奏。本欲察其情狀，有所哀矜；今乃曲求小節，或重其罪，使人攻擊，惟恨不深。事無重條，求之法外，所加十有六七，故頃年犯者懼上聞，得付法司，以爲多幸。告訐無已，窮理不息，君私於上，吏姦於下，求細過而忘大體，行一罰而起衆姦，此乃背公平之道，乖泣辜之意，欲其人和訟息，不可得也。\n\t故體論云：「夫淫泆盗竊，百姓之所惡也，我從而刑罰之，雖過乎當，百姓不以我爲暴者，公也。怨曠飢寒，亦百姓之所惡也，遁而陷之法，我從而寬宥之，百姓不以我爲偏者，公也。我之所重，百姓之所憎也；我之所輕，百姓之所憐也。是故賞輕而勸善，刑省而禁姦。」由此言之，公之於法，無不可也，過輕亦可。私之於法，無可也，過輕則縱姦，過重則傷善。聖人之於法也公矣，然猶懼其未也，而救之以化，此上古所務也。後之理獄者則不然，未訊罪人，則先爲之意，及其訊之，則驅而致之意，謂之能；不探獄之所由，生爲之分，而上求人主之微旨以爲制，謂之忠。其當官也能，其事上也忠，則名利隨而與之，驅而陷之，欲望道化之隆，亦難矣。\n\t凡聽訟理獄，必原父子之親，立君臣之義，權輕重之序，測淺深之量。悉其聰明，致其忠愛，然後察之，疑則與衆共之。疑則從輕者，所以重之也，故舜命咎繇曰：「汝作士，惟刑之恤。」又復加之以三訊，衆所善，然後斷之。是以爲法，參之人情。故傳曰：「小大之獄，雖不能察，必以情。」而世俗拘愚苛刻之吏，以爲情也者，取貨者也，立愛憎者也，右親戚者也，陷怨讎者也。何世俗小吏之情，與夫古人之懸遠乎？有司以此情疑之羣吏，人主以此情疑之有司，是君臣上下通相疑也。通相疑，欲其盡忠立節，難矣。\n\t凡理獄之情，必本所犯之事以爲主，不嚴訊，不旁求，不貴多端，以見聰明。故律正其舉劾之法，參伍其辭，所以求實也，非所以飾實也。但當參伍明聽之耳，不使獄吏鍛鍊飾理成辭於手。孔子曰：「古之聽獄，求所以生之也；今之聽獄，求所以殺之也。」故析言以破律，詆案以成法，執左道亂政，皆王誅之，所以必加也。又淮南子曰：「豐水之深十仞，金鐵在焉，則形見於外。非不深且清，而魚鱉莫之歸也。」故爲政者以苛爲察，以切爲明，以刻下爲忠，以訐多爲功，譬猶廣革，大則大矣，裂之道也。夫賞宜從重，罰宜從輕，君居其厚，百王通制。故臧孫嚴猛，魯邦患其不亡；子産寬仁，鄭國憂其將死。刑之輕重，恩之厚薄，見思與見疾，其可同日言哉！且法者，國之權衡也，時之準繩也。權衡所以定輕重，準繩所以正曲直。今作法貴其寬平，罪人欲其嚴酷，喜怒肆志，高下在心，是則捨準繩以正曲直，棄權衡而定輕重者也，不亦惑哉？諸葛孔明，小國之相，猶曰：「吾心如秤，不能爲人作輕重。」况萬乘之主，當可封之日，而任心棄法，取怨於人乎？\n\t又時有小事，不欲人聞，則暴作威怒，以弭謗議。若所爲是也，聞於外，其何傷？若所爲非也，雖掩之，其何益？故諺曰：「欲人不知，莫若不爲；欲人不聞，莫若勿言。」爲之而欲人不知，言之而欲人不聞，此猶捕雀而掩目，盗鐘而掩耳者，只以取誚，將何益乎？臣又聞之，無常亂之國，無不可理之民，在乎君之善惡，由乎化之薄厚，故禹、湯以之理，桀、紂以之亂；文、武以之安，幽、厲以之危。是以古之哲王，罪己而不以尤人，求身而不以責下。故曰：「禹、湯罪己，其興也勃焉；桀、紂罪人，其亡也忽焉。」今罪己之事未聞，罪人之心無已，既乖惻隱之情，實啓姦邪之路。温舒恨於曩日，臣亦欲恨於當今。恩不結於人心，而望刑措不用，非所聞也。臣聞堯有敢諫之鼓，舜有誹謗之木，湯有司過之史，武有戒慎之銘。此皆聽之於無形，求之於未有，虚己心以待下，庶下情之達上，上下無私，君臣合德者也。魏文帝云：「有德之君所以樂聞逆耳之言、犯顔之諍，親忠臣、厚諫士、斥讒慝、遠佞人者，誠欲全身保國，遠避滅亡者也。」凡百君子，膺期統運，縱未能上下無私，君臣合德，可不欲全身保國，遠避滅亡乎？書曰：「木從繩則正，君從諫則聖。」然自古聖哲之君，功成事立，未有不資同德同心，予違汝弼者也。\n\t昔在貞觀之初，側身勵行，謙以受益，聞善必改。時有小過，引納忠規，每聽直言，喜形顔色。故凡在忠烈，咸竭其辭。自頃年海内無虞，遠夷懾服，志意盈滿，事異厥初。高談疾邪，而喜聞順旨之説；空論忠讜，而不悦逆耳之言。私嬖之徑漸開，至公之道日塞，往來行路，咸知之矣。故使埋輪壞疏之士，徒懷諤諤之心；牽裾折檻之臣，未申懔懔之氣。邦之興喪，實由斯道。爲人上者，可不勉乎？臣數年以來，每奉明旨，深懼羣臣莫肯盡言。臣竊思之，抑有由來矣。比者人或上書，事有得失，惟見述其所短，未有稱其所長。又天居自高，龍鱗難犯。在於造次，不敢盡言。時有所陳，不能盡意。又思重謁，其道無因。且所言當理，未必加於寵秩；意或乖忤，將有耻辱隨之。莫能盡節，實由於此。雖左右近侍，朝夕階墀，事或犯顔，咸懷顧望。况疏遠不接，將何以極其忠款哉？又時或宣言云：「臣下見事，只可來道，何因所言，即望我用？」此乃拒諫之辭，誠非納忠之意。何以言之？犯主嚴顔，獻可替否，所以成主之美，匡主之過。若主聽有惑，事有不行，使其盡忠讜之言，竭股肱之力，猶恐臨事而懼，莫肯效其誠款。若如明詔所道，便是許其面從，而又責其未盡言，進退將何所據？必欲使其致諫，在乎好之而已。故齊桓好服紫，而合境無異色；楚王好細腰，而後宫多餓死。夫以耳目之玩，人猶死而不違，况聖明之君求忠正之士，千里斯應，信不爲難。若徒有其言，而内無其實，欲其必至，不可得也。\n\t太宗手詔曰：\n\t省前後諷諭，皆切至之言，固所望於卿也。朕昔在衡門，尚惟童幼，未漸師保之訓，罕聞先達之言。值隋氏分崩，萬邦塗炭，惵惵黔黎，庇身無所。朕自二九之年，有懷拯溺，發憤投袂，便事干戈，蒙犯霜露，東西征伐，日不暇給，居無寧歲。降蒼昊之靈，禀廟堂之略，義旗所指，觸向平夷。弱水、流沙，並通輶軒之使；被髮左袵，皆爲衣冠之域。正朔所班，無遠不届。及恭承寶曆，夤奉帝圖，垂拱無爲，氛埃静息，於兹十有餘年。斯蓋股肱罄帷幄之謀，爪牙竭熊羆之力，協德同心，以致於此。豈其寡薄，獨享斯休，每以大寶神器，憂深責重，常懼萬機多曠，四聰不達，何嘗不戰戰兢兢，坐以待旦。詢于公卿，以至隸皂，推以赤心，庶幾刑措。昔者徇齊睿智，資風牧以致隆平；翼善欽明，賴稷、契以康至道。然後文德武功，載勒於鐘石；淳風至德，以傳於竹素。克播鴻名，常爲稱首。朕以虚薄，多慚往代，若不任舟楫，豈得濟彼巨川？不藉鹽梅，安得調夫鼎味？\n\t賜絹三百匹。"
        },
        {
            "chapter": 17,
            "paragraph": "4",
            "id": "124",
            "html": "貞觀十一年，魏徵上疏曰：\n\t臣聞爲國之基，必資於德禮；君之所保，惟在於誠信。誠信立則下無二心，德禮形則遠人斯格。然則德禮、誠信，國之大綱，在於父子君臣，不可斯須而廢也。故孔子曰：「君使臣以禮，臣事君以忠。」又曰：「自古皆有死，民無信不立。」文子曰：「同言而信，信在言前；同令而行，誠在令外。」然則言而不行，言不信也；令而不從，令無誠也。不信之言，無誠之令，爲上則敗德，爲下則危身，雖在顛沛之中，君子所不爲也。\n\t自王道休明，十有餘載，威加海外，萬國來庭，倉廪日積，土地日廣。然而道德未益厚，仁義未益博者，何哉？由乎待下之情未盡於誠信，雖有善始之勤，未睹克終之美故也。其所由來有漸，非一朝一夕。昔貞觀之始，乃聞善驚嘆，暨八九年間，猶悦以從諫。自兹厥後，漸惡直言，雖或勉强，時有所容，非復曩時之豁如。謇諤之輩，稍避龍鱗；便佞之徒，肆其巧辯。謂同心者爲朋黨，謂告訐者爲至公，謂强直著爲\n擅權，謂忠讜者爲誹謗。謂之爲朋黨，雖忠信而可疑；謂之爲至公，雖矯僞而無咎。强直者畏擅權之議，忠讜者慮誹謗之尤。至於竊斧生疑，投杼致惑，正人不得盡其言，大臣莫能與之争。熒惑視聽，鬱於大道，妨政損德，其在此乎？故孔子曰「惡利口之覆邦家者」，蓋爲此也。\n\t且君子小人，貌同心異。君子掩人之惡，揚人之善，臨難無苟免，殺身以成仁。小人不耻不仁，不畏不義，唯利之所在，危人自安。夫苟在危人，則何所不至？今欲將求致理，必委之於君子；事有得失，或訪之於小人。其待君子也則敬而疏，遇小人也必輕而狎。狎則言無不盡，疏則情不上通。是則毁譽在於小人，刑罰加於君子，實興喪之所在，可不慎哉！此乃孫卿所謂：「使智者謀之，與愚者論之，使修潔之士行之，與汙鄙之人疑之。欲其成功，可得乎哉？」夫中智之人，豈無小慧，然才非經國，慮不及遠，雖竭力盡誠，猶未免於傾敗；况内懷奸利，承顔順旨，其爲禍患，不亦深乎？夫立直木而疑影之不直，雖竭精神，勞思慮，其不得亦已明矣。\n\t夫君能盡禮，臣得竭忠，必在於内外無私，上下相信。上不信則無以使下，下不信則無以事上，信之爲道大矣。故自天祐之，吉無不利。昔齊桓公問於管仲曰：「吾欲使酒腐於爵，肉腐於俎，得無害於霸乎？」管仲曰：「此極非其善者，然亦無害霸也。」公曰：「何如而害霸乎？」管仲曰：「不能知人，害霸也；知而不能任，害霸也；任而不能信，害霸也；既信而又使小人參之，害霸也。」晉中行穆伯攻鼓，經年而不能下，餽間倫曰：「鼓之嗇夫，間倫知之。請無疲士大夫，而鼓可得。」穆伯不應。左右曰：「不折一戟，不傷一卒，而鼓可得，君奚爲不取？」穆伯曰：「間倫之爲人也，佞而不仁。若使間倫下之，吾可以不賞之乎？若賞之，是賞佞人也。佞人得志，是使晉國之士捨仁而爲佞。雖得鼓，將何用之？」夫穆伯，列國大夫，管仲，霸者之佐，猶能慎於信任，遠避佞人也如此，况乎爲四海之大君，應千齡之上聖，而可使巍巍之盛德，復將有所間然乎？\n\t若欲令君子小人是非不雜，必懷之以德，待之以信，厲之以義，節之以禮，然後善善而惡惡，審罰而明賞。則小人絶其佞邪，君子自强不息，無爲之治，何遠之有？善善而不能進，惡惡而不能去，罰不及於有罪，賞不加於有功，則危亡之期，或未可保，永錫祚胤，將何望哉！\n\t太宗覽疏嘆曰：「若不遇公，何由得聞此語？」"
        },
        {
            "chapter": 17,
            "paragraph": "5",
            "id": "125",
            "html": "貞觀十七年，太宗謂侍臣曰：「傳稱『去食存信』，孔子曰：『人無信不立。』昔項羽既入咸陽，已制天下，向能力行仁信，誰奪耶？」房玄齡對曰：「仁、義、禮、智、信，謂之五常，廢一不可。能勤行之，甚有裨益。殷紂狎侮五常，武王伐之，項氏以無仁、信爲漢高祖所奪，誠如聖旨。」"
        },
        {
            "chapter": 18,
            "paragraph": "1",
            "id": "126",
            "html": "貞觀元年，太宗謂侍臣曰：「自古帝王凡有興造，必須貴順物情。昔大禹鑿九山，通九江，用人力極廣，而無怨讟者，物情所欲，共衆所共有故也。秦始皇營建宫室而人多謗議者，爲徇其私欲，不與衆共故也。朕今欲造一殿，材木已具，遠想秦皇之事，遂不復作也。古人云：『不作無益害有益。』『不見可欲，使人心不亂。』固知見可欲，其心必亂矣。至如雕鏤器物，珠玉服玩，若恣其驕奢，則危亡之期可立待也。自王公已下，第宅、車服、婚娶、喪葬，準品秩。不合服用者，宜一切禁斷。」由是二十年間，風俗簡樸，衣無錦繡，財帛富饒，無飢寒之弊。"
        },
        {
            "chapter": 18,
            "paragraph": "2",
            "id": "127",
            "html": "貞觀二年，公卿奏曰：「依禮，季夏之月，可以居臺榭。今夏暑未退，秋霖方始，宫中卑濕，請營一閣以居之。」太宗曰：「朕有氣病，豈宜下濕？若遂來請，糜費良多。昔漢文將起露臺，而惜十家之産，朕德不逮于漢帝，而所費過之，豈謂爲人父母之道也？」固請至于再三，竟不許。"
        },
        {
            "chapter": 18,
            "paragraph": "3",
            "id": "128",
            "html": "貞觀四年，太宗謂侍臣曰：「崇飾宫宇，遊賞池臺，帝王之所欲，百姓之所不欲。帝王所欲者放逸，百姓所不欲者勞弊。孔子云：『有一言而可以終身行之者，其恕乎！己所不欲，勿施於人。』勞弊之事，誠不可施於百姓。朕尊爲帝王，富有四海，每事由己，誠能自節。若百姓不欲，必能順其情也。」魏徵曰：「陛下本憐百姓，每節己以順人。臣聞：『以欲從人者昌，以人樂己者亡。』隋煬帝志在無厭，惟好奢侈，所司每有供奉營造，小不稱意，則有峻罰嚴刑。上之所好，下必有甚，競爲無限，遂至滅亡。此非書籍所傳，亦陛下目所親見。爲其無道，故天命陛下代之。陛下若以爲足，今日不啻足矣；若以爲不足，更萬倍過此亦不足。」太宗曰：「公所奏對甚善！非公朕安得聞此言？」"
        },
        {
            "chapter": 18,
            "paragraph": "4",
            "id": "129",
            "html": "貞觀十六年，太宗謂侍臣曰：「朕近讀劉聰傳，聰將爲劉后起䳨儀殿，廷尉陳元達切諫，聰大怒，命斬之。劉后手疏啓請，辭情甚切，聰怒乃解，而甚愧之。人之讀書，欲廣聞見以自益耳。朕見此事，可以爲深誡。比者欲造一小殿，仍構重閣，今於藍田採木，並已備具。遠想聰事，斯作遂止。」"
        },
        {
            "chapter": 19,
            "paragraph": "1",
            "id": "130",
            "html": "貞觀二年，太宗謂侍臣曰：「人言作天子則得自尊崇，無所畏懼，朕則以爲正合自守謙恭，常懷畏懼。昔舜誡禹曰：『汝惟不矜，天下莫與汝争能；汝惟不伐，天下莫與汝争功。』又易曰：『人道惡盈而好謙。』凡爲天子，若惟自尊崇，不守謙恭者，在身儻有不是之事，誰肯犯顔諫奏？朕每思出一言，行一事，必上畏皇天，下懼羣臣。天高聽卑，何得不畏？羣公卿士，皆見瞻仰，何得不懼？以此思之，但知常謙常懼，猶恐不稱天心及百姓意也。」魏徵曰：「古人云：『靡不有初，鮮克有終。』願陛下守此常謙常懼之道，日慎一日，則宗社永固，無傾覆矣。堯、舜所以太平，實用此法。」"
        },
        {
            "chapter": 19,
            "paragraph": "2",
            "id": "131",
            "html": "貞觀三年，太宗問給事中孔穎達曰：「論語云：『以能問於不能，以多問於寡，有若無，實若虚。』何謂也？」穎達對曰：「聖人設教，欲人謙光，己雖有能，不自矜大，仍就不能之人，求訪能事。己之才藝雖多，猶以爲少，仍就寡少之人更求所益。己之雖有，其狀若無，己之雖實，其容若虚。非惟匹庶，帝王之德，亦當如此。夫帝王内藴神明，外須玄默，使深不可測，遠不可知。故易稱『以蒙養正，以明夷莅衆』，若其位居尊極，炫耀聰明，以才陵人，飾非拒諫，則上下情隔，君臣道乖。自古滅亡，莫不由此也。」太宗曰：「易云：『勞謙，君子有終，吉。』誠如卿所説。」詔賜物二百段。"
        },
        {
            "chapter": 19,
            "paragraph": "3",
            "id": "132",
            "html": "河間王孝恭，武德初封爲趙郡王，累授東南道行臺尚書左僕射。孝恭既討平蕭銑、輔公祏，遂領江、淮及嶺南，皆統攝之。專制一方，威名甚盛，累遷禮部尚書。孝恭性惟退讓，無驕矜自伐之色。時有特進江夏王道宗，尤以將略馳名，兼好學，敬慕賢士，動修禮讓，太宗並加親待。諸宗室中，惟孝恭、道宗，莫與爲比，一代宗英云。"
        },
        {
            "chapter": 20,
            "paragraph": "1",
            "id": "133",
            "html": "貞觀初，太宗謂侍臣曰：「婦人幽閉深宫，情實可愍。隋氏末年，求採無已，至於離宫别館，非幸御之所，多聚宫人，此皆竭人財力，朕所不取。且灑掃之餘，更何所用？今將出之，任求伉儷，非獨以省費，兼以息人，亦各得遂其情性。」於是後宫及掖庭，前後所出三千餘人。"
        },
        {
            "chapter": 20,
            "paragraph": "2",
            "id": "134",
            "html": "貞觀二年，關中旱，大饑。太宗謂侍臣曰：「水旱不調，皆爲人君失德。朕德之不修，天當責朕，百姓何罪，而多困窮！聞有鬻男女者，朕甚愍焉。」乃遣御史大夫杜淹巡檢，出御府金寶贖之，還其父母。"
        },
        {
            "chapter": 20,
            "paragraph": "3",
            "id": "135",
            "html": "貞觀七年，襄州都督張公謹卒，太宗聞而嗟悼，出次發哀。有司奏言：「準陰陽書，『日子在辰，不可哭泣。』此亦流俗所忌。」太宗曰：「君臣之義，同於父子，情發於衷，安避辰日？」遂哭之。"
        },
        {
            "chapter": 20,
            "paragraph": "4",
            "id": "136",
            "html": "貞觀十九年，太宗征高麗，次定州。有兵士到者，帝御州城北門樓撫慰之。有從卒一人病，不能進，招至床前，問其所苦，仍敕州縣醫療之，是以將士莫不欣然願從。及大軍回次柳城，詔集前後戰亡人骸骨，設太牢致祭，親臨哭之盡哀，軍人無不灑泣。兵士觀祭者，歸家言其父母，父母曰：「吾兒之喪，天子哭之，死無所恨。」太宗征遼東，攻白巖城，右衛大將軍李思摩爲流矢所中，帝親爲吮血，將士莫不感勵。"
        },
        {
            "chapter": 21,
            "paragraph": "1",
            "id": "137",
            "html": "貞觀二年，太宗謂侍臣曰：「古人云：『君猶器也，人猶水也，方圓在於器，不在於水。』故堯、舜率天下以仁，而人從之；桀、紂率天下以暴，而人從之。下之所行，皆從上之所好。至如梁武帝父子，志尚浮華，惟好釋氏、老氏之教，武帝末年，頻幸同泰寺，親講佛經，百寮皆大冠高履，乘車扈從，終日談説苦空，未嘗以軍國典章爲意。及侯景率兵向闕，尚書郎已下，多不解乘馬，狼狽步走，死者相繼於道路，武帝及簡文卒被侯景幽逼而死。孝元帝在江陵，爲萬紐于謹所圍，帝猶講老子不輟，百寮皆戎服以聽，俄而城陷，君臣俱被囚縶。庾信亦嘆其如此，及作哀江南賦，乃云：『宰衡以干戈爲兒戲，縉紳以清談爲廟略。』此事亦足爲鑒戒。朕今所好者，惟在堯、舜之道，周、孔之教，以爲如鳥有翼，如魚依水，失之必死，不可暫無耳。」"
        },
        {
            "chapter": 21,
            "paragraph": "2",
            "id": "138",
            "html": "貞觀二年，太宗謂侍臣曰：「神仙事本是虚妄，空有其名。秦始皇非分愛好，遂爲方士所詐，乃遣童男童女數千人，隨其入海求仙藥。方士避秦苛虐，因留不歸。始皇猶海側踟蹰以待之，還至沙丘而死。漢武帝爲求神仙，乃將女嫁道術之人，事既無驗，便行誅戮。據此二事，神仙不煩妄求也。」"
        },
        {
            "chapter": 21,
            "paragraph": "3",
            "id": "139",
            "html": "貞觀四年，太宗曰：「隋煬帝性好猜防，專信邪道，大忌胡人，乃至謂胡牀爲交牀，胡瓜爲黄瓜，又築長城以備胡，終被宇文化及使令狐行達殺之。又誅戮李金才，及諸李殆盡，卒何所益？且君天下者，惟須正身修德而已。此外虚事，不足在懷。」"
        },
        {
            "chapter": 21,
            "paragraph": "4",
            "id": "140",
            "html": "貞觀五年，有人上注解圖讖。太宗曰：「此誠不經之事，不能愛好。朕杖德履義，救天下蒼生，蒙上天睠命，爲四海主，安用圖讖。」命焚之。"
        },
        {
            "chapter": 22,
            "paragraph": "1",
            "id": "141",
            "html": "貞觀二年，太宗謂侍臣曰：「朕每日坐朝，欲出一言，即思此言於百姓有利益否，所以不敢多言。」給事中兼知起居事杜正倫進曰：「君舉必書，言存左史。臣職當兼修起居注，不敢不盡愚直。陛下若一言乖於道理，則千載累於聖德，非止當今損於百姓，願陛下慎之。」太宗大悦，賜綵百段。"
        },
        {
            "chapter": 22,
            "paragraph": "2",
            "id": "142",
            "html": "貞觀八年，太宗謂侍臣曰：「言語者君子之樞機，談何容易？凡在衆庶，一言不善，則人記之，成其耻累。况是萬乘之主，不可出言有所乖失。其所虧損至大，豈同匹夫哉？朕當以此爲戒。隋煬帝初幸甘泉宫，泉石稱意，而怪無螢火，敕云：『捉取螢火，於宫中照夜。』所司遽遣數千人採拾，送五百輿於宫側。小事尚爾，况其大事乎？」魏徵對曰：「人君居四海之尊，若有虧失，古人以爲如日月之蝕，人皆見之，實如陛下所戒慎。」"
        },
        {
            "chapter": 22,
            "paragraph": "3",
            "id": "143",
            "html": "貞觀十六年，太宗每與公卿言及古道，必詰難往復。散騎常侍劉洎上書諫曰：「帝王之與凡庶，聖哲之與庸愚，上下相懸，擬倫斯絶。是知以至愚而對至聖，以極卑而對極尊，徒思自强，不可得也。陛下降恩旨，假慈顔，凝旒以聽其言，虚襟以納其説，猶恐羣下未敢對揚，况動神機，縱天辯，飾辭以折其理，援古以排其議，欲令凡庶何階應答？臣聞皇天以無言爲貴，聖人以不言爲德，老君稱『大辯若納』，莊生稱『至道無文』，此皆不欲煩也。是以齊侯讀書，輪扁竊議；漢皇慕古，長孺陳譏，此亦不欲勞也。且多記則損心，多語則損氣，心氣内損，形神外勞，初雖不覺，後必爲累。須爲社稷自愛，豈爲性好自傷乎？竊以今日升平，皆陛下力行所至，欲其長久，匪由辯博。但當忘彼愛憎，慎兹取捨，每事敦朴，無非至公，若貞觀之初，則可矣。至如秦政强辯，失人心於自矜；魏文宏才，虧衆望於虚説。此才辯之累，較然可知矣。伏願略兹雄辯，浩然養氣，簡彼緗圖，澹焉怡悦，固萬壽於南岳，齊百姓於東户，則天下幸甚，皇恩斯畢。」太宗手詔答曰：「非慮無以臨下，非言無以述慮。比有談論，遂至煩多，輕物驕人，恐由兹道，形神心氣，非此爲勞。今聞讜言，虚懷以改。」"
        },
        {
            "chapter": 23,
            "paragraph": "1",
            "id": "144",
            "html": "貞觀初，太宗謂侍臣曰：「朕觀前代讒佞之徒，皆國之蟊賊也。或巧言令色，朋黨比周。若暗主庸君，莫不以之迷惑；忠臣孝子，所以泣血銜冤。故叢蘭欲茂，秋風敗之；王者欲明，讒人蔽之。此事著於史籍，不能具道。至如齊、隋間讒譖事，耳目所接者，略與公等言之。斛律明月，齊朝良將，威震敵國，周家每歲斲汾河冰，慮齊兵之西渡。及明月被祖孝徵讒搆伏誅，周人始有吞齊之意。高熲有經國大才，爲隋文帝贊成霸業，知國政者二十餘載，天下賴以康寧。文帝惟婦言是聽，特令擯斥，及爲煬帝所殺，刑政由是衰壞。又隋太子勇撫軍監國，凡二十年間，固亦早有定分，楊素欺主罔上，賊害良善，使父子之道一朝滅於天性。逆亂之源，自此開矣。隋文既混淆嫡庶，竟禍及其身，社稷尋亦覆敗。古人云『代亂則讒勝』，誠非妄言。朕每防微杜漸，用絶讒搆之端，猶恐心力所不至，或不能覺悟。前史云：『猛獸處山林，藜藿爲之不採；直臣在朝廷，姦邪爲之寢謀。』此實朕所望於羣公也。」魏徵曰：「禮云：『戒慎乎其，所不睹，恐懼乎其所不聞。』詩云：『愷悌君子，無信讒言。讒言罔極，交亂四國。』又孔子『惡利口之覆邦家』，蓋爲此也。臣嘗觀自古有國有家者，若曲受讒譖，妄害忠良，必宗廟丘墟，市朝霜露矣。願陛下深慎之！」"
        },
        {
            "chapter": 23,
            "paragraph": "2",
            "id": "145",
            "html": "尚書右僕射杜如晦奏言：「監察御史陳師合上拔士論，兼言人之思慮有限，一人不可總知數職，以論臣等。」太宗謂戴胄曰：「朕以至公理天下，今任玄齡、如晦，非爲勳舊，以其有才故也。此人妄事毁謗，止欲離間我君臣。昔蜀後主昏弱，齊文宣狂悖，然國稱理者，以任諸葛亮、楊遵彥不猜之故也。朕今任如晦等，亦復如此。」於是流師合于嶺外。"
        },
        {
            "chapter": 23,
            "paragraph": "3",
            "id": "146",
            "html": "貞觀中，太宗謂房玄齡、杜如晦曰：「朕聞自古帝王上合天心，以致太平者，皆股肱之力。朕比開直言之路者，庶知冤屈，欲聞規諫。所有上封事人，多告訐百官，細無可採。朕歷選前王，但有君疑於臣，則下情不能上達，欲求盡忠極慮，何可得哉？而無識之人，務行讒毁，交亂君臣，殊非益國。自今已後，有上書訐人小惡者，朕當以讒人之罪罪之。」"
        },
        {
            "chapter": 23,
            "paragraph": "4",
            "id": "147",
            "html": "魏徵爲秘書監，有告徵謀反者，太宗曰：「魏徵，昔吾之讎，只以忠於所事，吾遂拔而用之，何乃妄生讒構？」竟不問徵，遽斬所告者。"
        },
        {
            "chapter": 23,
            "paragraph": "5",
            "id": "148",
            "html": "貞觀十年，權貴有疾魏徵者，每言於太宗曰：「魏徵凡所諫諍，委曲反覆，不從不止，竟欲以陛下爲幼主，不同於長君。」太宗曰：「朕是達官子弟，少不學問，唯好弓馬。至於起義，即有大功。既封爲王，偏蒙寵愛。理道政術，都不留心，亦非所解。及爲太子，初入東宫，思安天下，欲克己爲理。唯魏徵與王珪導我以禮義，弘我以政道。我勉强從之，大覺其利益，力行不息，以致今日安寧，並是魏徵等之力。所以特加禮重，每事聽從，非私之也。」言者乃慚而止，太宗呵而出之。"
        },
        {
            "chapter": 23,
            "paragraph": "6a",
            "id": "149a",
            "html": "貞觀十一年，長安縣人霍行斌告變，言尚書右丞魏徵預事。太宗覽之，謂侍臣曰：「此言太無由緒，並不須問，行斌宜付所司理罪。」徵曰：「臣蒙近侍，未以善聞，而有大逆之名，罪合萬死。縱陛下曲垂矜照，臣將何以自安？」請鞠。尋仍頓首拜謝。太宗曰：「卿累仁積行，朕所悉知。愚人相謗，豈能由己，不須致謝。」"
        },
        {
            "chapter": 23,
            "paragraph": "6b",
            "id": "149b",
            "html": "太宗謂房玄齡等曰：「昨日皇甫德參上書，言朕修營洛州宫殿是勞民也，收地租是厚斂也，俗高髻是宫中所化也。觀此人心，必欲使國家不役一人，不收一租，宫人皆無髪，乃稱其意耳。」魏徵進曰：「賈誼當漢文之時，上書云『可爲痛哭者三，可爲長嘆息者五。』自古上書，率多激切。若不激切，則不能起人主之心。激切即似訕謗，所謂狂夫之言，聖人擇焉，唯在陛下裁察，不可責也。」太宗曰：「朕初欲責此人，但已許進直言。若責之，則於後誰敢言？」賜絹二十匹，令歸。"
        },
        {
            "chapter": 23,
            "paragraph": "7",
            "id": "150",
            "html": "貞觀十六年，太宗謂諫議大夫褚遂良曰：「卿兼知起居，比來記我行事善惡否？」遂良曰：「史官之設，君舉必書。善既必書，過亦無隱。」太宗曰：「朕今勤行三事，亦望史官不書吾惡。一則鑒前代敗事，以爲元龜；二則進用善人，共成政道；三則斥棄羣小，不聽讒言。吾能守之，終不轉也。」"
        },
        {
            "chapter": 24,
            "paragraph": "1",
            "id": "151",
            "html": "貞觀二年，太宗謂房玄齡曰：「爲人大須學問。朕往爲羣凶未定，東西征討，躬親戎事，不暇讀書。比來四海安静，身處殿堂，不能自執書卷，使人讀而聽之。君臣父子，政教之道，並在書内。古人云：『不學，墻面，莅事惟煩。』不徒言也。却思少小時行事，大覺非也。」"
        },
        {
            "chapter": 24,
            "paragraph": "2",
            "id": "152",
            "html": "貞觀中，太子承乾多不修法度，魏王泰尤以才能爲太宗所重，特詔泰移居武德殿。魏徵上疏諫曰：「此殿在内，處所寬閑，參奉往來，實爲穩近。但魏王既是陛下愛子，陛下須使知定分，常保安全，每事抑其驕奢，不處嫌疑之地也。今移居此殿，使在東宫之西。海陵昔居，時人以爲不可，雖時移事異，猶恐人之多言。又王之本心，亦不寧息，既能以寵爲懼，伏願成人之美。」太宗曰：「朕幾不思量，大是錯誤。」遂遣泰歸於本第。"
        },
        {
            "chapter": 24,
            "paragraph": "3",
            "id": "153",
            "html": "貞觀五年，太宗謂侍臣等曰：「齊文宣何如人君？」魏徵對曰：「非常顛狂，然與人共争道理，自知短屈，即能從之。臣聞齊時魏愷先任青州長史，嘗使梁，還除光州長史，不就。楊遵彦奏之，文宣帝大怒，召而責之。愷曰：『先任青州大藩長史，今有使勞，更無罪過，反授小州，所以不就。』乃顧謂遵彦曰：『此漢有理。』因命捨之。」太宗曰：「往者盧祖尚不肯受官，朕遂殺之。文宣帝雖復癲狂，尚能容忍此一事，朕所不如也。祖尚不受處分，雖失人臣之禮，朕即可殺之，大是傷急。一死不可再生，悔無所及，宜復其故官蔭。」"
        },
        {
            "chapter": 24,
            "paragraph": "4",
            "id": "154",
            "html": "貞觀十七年，太宗謂侍臣曰：「人情之至痛者，莫過乎喪親也。故孔子云：『三年之喪，天下之通喪，自天子達於庶人也。』又曰：『何必高宗？古之人皆然。』近代帝王遂行不逮漢文以日易月之制，甚乖於禮典。朕昨見徐幹中論復三年喪篇，義理甚精審，恨不早見此書。所行大疏略，但知自咎自責，追悔何及！」因悲泣久之。"
        },
        {
            "chapter": 24,
            "paragraph": "5",
            "id": "155",
            "html": "貞觀十八年，太宗謂侍臣曰：「夫人臣之對帝王，多承意順旨，甘言取容。朕今欲聞己過，卿等皆可直言。」散騎常侍劉洎對曰：「陛下每與公卿論事，及有上書者，以其不稱旨，或面加詰難，無不慚退，恐非誘進直言之道。」太宗曰：「朕亦悔有此問，卿言是也，當爲卿改之。」"
        },
        {
            "chapter": 25,
            "paragraph": "1",
            "id": "156",
            "html": "貞觀二年，太宗謂黄門侍郎王珪曰：「隋開皇十四年大旱，人多飢乏。是時倉庫盈溢，竟不許賑給，乃令百姓逐糧。隋文不憐百姓而惜倉庫，比至末年，計天下儲積，得供五六十年。煬帝恃此富饒，所以奢華無道，遂致滅亡。煬帝失國，亦由其父。凡理國者，務積於人，不在盈其倉庫。古人云：『百姓不足，君孰與足。』但使倉庫可備凶年，此外何煩儲蓄！後嗣若賢，自能保其天下；如其不肖，多積倉庫，徒益其奢侈，危亡之本也。」"
        },
        {
            "chapter": 25,
            "paragraph": "2",
            "id": "157",
            "html": "貞觀七年，太宗授郭孝恪西州道行軍總管，率步騎三千人出銀山道以伐焉耆。夜往掩襲其城，破之，虜其王龍突騎支。太宗謂侍臣曰：「計八月中旬郭孝恪發去，至廿日應到，必以廿二日破焉耆，當馳使報。朕計其行程，今日應有好消息。」言未訖而驛騎至，云孝恪已破焉耆，太宗悦。及征龜兹，以孝恪爲崑丘道副大總管。破其都城，留孝恪守之，餘軍分道别進。城外未賓，孝恪因乃出營於外，有龜兹人來謂孝恪曰：「那利我之國相，人心素歸，今亡在野，必思爲變。城中之人頗有異志，公其備之。」孝恪不以爲虞。那利等果率衆萬餘，私與城内降胡相知表裏爲應。孝恪失於警候，賊入城鼓譟，孝恪始覺之，爲胡矢所中而死。孝恪性奢侈，家之僕妾以及器玩，務極鮮華。雖在軍中，床榻什器，皆飾以金玉，仍以金牀、華帳完具，以遺行軍大總管阿史那社爾，社爾一無所受。太宗聞之，乃曰：「二將何優劣之不同也。郭孝恪今爲寇虜所屠，可謂自招伊咎耳。」"
        },
        {
            "chapter": 25,
            "paragraph": "3",
            "id": "158",
            "html": "貞觀九年，太宗謂魏徵曰：「頃讀周、齊史，末代亡國之主，爲惡多相類也。齊主深好奢侈，所有府庫，用之略盡，乃至關市無不税斂。朕常謂此輩猶如饞人自食其身，肉盡必死。人君賦斂不已，百姓既弊，其君亦亡，齊主即是也。然天元、齊主，若爲優劣？」徵對曰：「二主亡國雖同，其行則别。齊主懦弱，政出多門，國無綱紀，遂至滅亡。天元立性凶而强，威福在己，亡國之事，皆在其身。以此論之，齊主爲劣。」"
        },
        {
            "chapter": 25,
            "paragraph": "4",
            "id": "159",
            "html": "貞觀十一年，太宗令所司造金銀器物五十事，侍御史馬周上疏曰：\n\t臣歷觀前代，自夏、殷、周及漢氏之有天下，傳祚相繼，多者八百餘年，少者猶四五百年，皆爲積德累業，恩結於人心。豈無僻王，賴前哲以免。自魏、晉已還，降及周、隋，多者不過五六十年，少者纔二三十年而亡，良由創業之君不務廣恩化，當時僅能自守，後無遺德可思，故傳嗣之主政教少衰，一夫大呼而天下土崩矣。今陛下雖以大功定天下，而積德日淺，固當思崇禹、湯、文、武之道，廣施德化，使恩有餘地，爲子孫立萬代之基，豈欲但令政教無失，以持當年而已。且自古明王聖主，雖因人設教，寬猛隨時，而大要以節儉於身、恩加於人二者是務。故其下愛之如父母，仰之如日月，敬之如神明，畏之如雷霆，此其所以卜祚遐長而禍亂不作也。\n\t今百姓承喪亂之後，比於隋時纔十分之一，而供官徭役，道路相繼，兄去弟還，首尾不絶，遠者往來五六千里，春秋冬夏，略無休時。陛下雖每有恩詔令其减省，而有司作既不廢，自然須人，徒行文書，役之如故。臣每訪問，四五年來，百姓頗有怨嗟之言，以陛下不存養之。昔唐堯茅茨土階，夏禹惡衣菲食，如此之事，臣知不復可行於今。漢文帝惜百金之費，輟露臺之役，集上書囊，以爲殿帷，所幸夫人，衣不曳地。至景帝以錦繡纂組妨害女工，特詔除之，所以百姓安樂。至孝武帝雖窮奢極侈，而承文、景遺德，故人心不動。向使高祖之後，即有武帝，天下必不能全。此於時代差近，事迹可見。今京師及益州諸處營造從奉器物，并諸王妃主服飾，議者皆不以爲儉。臣聞昧旦不顯，後世猶怠，作法於理，其弊猶亂。陛下少處人間，知百姓辛苦，前代成敗，目所親見，尚猶如此，而皇太子生長深宫，不更外事，即萬歲之後，固聖慮所當憂也。\n\t臣竊尋往代以來成敗之事，但有黎庶怨叛，聚爲盗賊，其國無不即滅，人主雖欲改悔，未有重能安全者。凡修政教，當修之於可修之時，若事變一起而後悔之，則無益也。故人主每見前代之亡，則知其政教之所由喪，而皆不知其身之有失。是以殷紂笑夏桀之亡，而幽、厲亦笑殷紂之滅。隋帝大業之初，又笑周、齊之失國。然今之視煬帝，亦猶煬帝之視周、齊也。故京房謂漢元帝云：「臣恐後之視今，亦猶今之視古。」此言不可不戒也。\n\t往者貞觀之初，率土霜儉，一匹絹纔得粟一斗，而天下怡然。百姓知陛下甚憂憐之，故人人自安，曾無謗讟。自五六年來，頻歲豐稔，一匹絹得十餘石粟，而百姓皆以陛下不憂憐之，咸有怨言。又今所營爲者，頗多不急之務故也。自古以來，國之興亡不由蓄積多少，唯在百姓苦樂。且以近事驗之，隋家貯洛口倉，而李密因之；東京積布帛，王世充據之；西京府庫，亦爲國家之用，至今未盡。向使洛口、東都無粟帛，即世充、李密未必能聚大衆。但貯積者固是國之常事，要當人有餘力而後收之。若人勞而强斂之，竟以資寇，積之無益也。然儉以息人，貞觀之初，陛下已躬爲之，故今行之不難也。爲之一日，則天下知之，式歌且舞矣。若人既勞矣，而用之不息，儻中國被水旱之災，邊方有風塵之警，狂狡因之竊發，則有不可測之事，非徒聖躬旰食晏寢而已。若以陛下之聖明，誠欲勵精爲政，不煩遠求上古之術，但及貞觀之初，則天下幸甚。\n\t太宗曰：「近令造小隨身器物，不意百姓遂有嗟怨，此則朕之過誤。」乃命停之。"
        },
        {
            "chapter": 26,
            "paragraph": "1",
            "id": "160",
            "html": "貞觀初，太宗謂侍臣曰：「人有明珠，莫不貴重，若以彈雀，豈非可惜？况人之性命甚於明珠，見金銀錢財帛不懼刑網，徑即受納，乃是不惜性命。明珠是身外之物，尚不可彈雀，何况性命之重，乃以博財物耶？羣臣若能備盡忠直，益國利人，則官爵立至。皆不能以此道求榮，遂妄受錢物，臟賄既露，其身亦殞，實爲可笑。帝王亦然，恣情放逸，勞役無度，信任羣小，疏遠忠正，有一於此，豈不滅亡？隋煬帝奢侈自賢，身死匹夫之手，亦爲可笑。」"
        },
        {
            "chapter": 26,
            "paragraph": "2",
            "id": "161",
            "html": "貞觀二年，太宗謂侍臣曰：「朕嘗謂貪人不解愛財也，至如内外官五品以上，禄秩優厚，一年所得，其數自多。若受人財賄，不過數萬，一朝彰露，禄秩削奪，此豈是解愛財物？規小得而大失者也。昔公儀休性嗜魚，而不受人魚，其魚長存。且爲主貪，必喪其國；爲臣貪，必亡其身。詩云：『大風有隧，貪人敗類。』固非謬言也。昔秦惠王欲伐蜀，不知其逕，乃刻五石牛，置金其後。蜀人見之，以爲牛能便金，蜀王使五丁力士拖牛入蜀，道成。秦師隨而伐之，蜀國遂亡。漢大司農田延年臟賄三千萬，事覺自死。如此之流，何可勝記！朕今以蜀王爲元龜，卿等亦須以延年爲覆轍也。」"
        },
        {
            "chapter": 26,
            "paragraph": "3",
            "id": "162",
            "html": "貞觀四年，太宗謂公卿曰：「朕終日孜孜，非但憂憐百姓，亦欲使卿等長守富貴。天非不高，地非不厚，朕常兢兢業業，以畏天地。卿等若能小心奉法，常如朕畏天地，非但百姓安寧，自身常得驩樂。古人云：『賢者多財損其志，愚者多財生其過。』此言可以爲深誡。若徇私貪濁，非止壞公法、損百姓，縱事未發聞，中心豈不恒恐懼？恐懼既多，亦有因而致死。大丈夫豈得苟貪財物，以害身命，使子孫每懷愧耻耶？卿等宜深思此言。」"
        },
        {
            "chapter": 26,
            "paragraph": "4",
            "id": "163",
            "html": "貞觀四年，濮州刺史龐相壽貪濁有聞，追還解任。殿庭自陳，幕府舊左右，實不貪濁。太宗矜之，使舍人謂之曰：「爾是我舊左右，我極哀矜爾。爾取他錢物，祗應爲貧。今賜爾絹一百匹，還向任所，更莫作罪過。」魏徵進而言曰：「相壽貪濁，遠近所知。今以故舊私情赦其貪濁之罪，加以厚賞，還令復任。相壽性識未知愧耻，幕府左右其數甚多，人人皆恃恩私，足使爲善者懼。」太宗欣然納之，使引相壽於前，親謂之曰：「我昔爲王，爲一府作主。今爲天子，爲四海作主。既爲四海主，不可偏與一府恩澤。向欲令爾重任，左右以爲若爾得重任，必使爲善者皆不用心。今既以左右所言爲是，便不得申我私意，且放爾歸。」乃賜雜物而遣之，相壽亦辭，流涕而去。"
        },
        {
            "chapter": 26,
            "paragraph": "5",
            "id": "164",
            "html": "貞觀六年，右衛將軍陳萬福自九成宫赴京，違法取驛家麩數石。太宗賜其麩，令自負出以耻之。"
        },
        {
            "chapter": 26,
            "paragraph": "6",
            "id": "165",
            "html": "貞觀十年，治書侍御史權萬紀上言：「宣、饒二州諸山大有銀坑，採之極是利益，每歲可得錢數百萬貫。」太宗曰：「朕貴爲天子，是事無所少之。惟須納嘉言、進善事，有益於百姓者。且國家賸得數百萬貫錢，何如得一有才行人？不見卿推賢進善之事，又不能按舉不法，震肅權豪，惟道税鬻銀坑以爲利益。昔堯、舜抵璧於山林，投珠於淵谷，由是崇名美號，見稱千載。後漢桓、靈二帝好利賤義，爲近代庸暗之主，卿遂欲將我比桓、靈耶？」是日敕放令還第。"
        },
        {
            "chapter": 26,
            "paragraph": "7",
            "id": "166",
            "html": "岑文本爲中書令，宅卑陋，無帷帳之飾，有勸其營産業者，文本嘆曰：「吾本漢南一布衣耳，竟無汗馬之勞，徒以文墨，致位中書令，斯亦極矣。荷俸禄之重，爲懼已多，更得言産業乎？」言者嘆息而退。"
        },
        {
            "chapter": 26,
            "paragraph": "8",
            "id": "167",
            "html": "户部尚書戴胄卒，太宗以其居宅弊陋，祭享無所，令有司特爲之造廟。"
        },
        {
            "chapter": 26,
            "paragraph": "9",
            "id": "168",
            "html": "温彦博爲尚書右僕射，家貧無正寢，及薨，殯於旁室。太宗聞而嗟嘆，遽命所司爲造堂，厚加賻贈。"
        },
        {
            "chapter": 26,
            "paragraph": "10",
            "id": "169",
            "html": "魏徵宅内，先無正堂，及遇疾，太宗時欲造小殿，而輟其材爲徵營構，五日而就。遣中使齎素褥布被而賜之，以遂其所尚。"
        },
        {
            "chapter": 26,
            "paragraph": "11",
            "id": "170",
            "html": "貞觀十六年，太宗謂侍臣曰：「古人云：『鳥棲於林，猶恐其不高，復巢於木末；魚藏於泉，猶恐其不深，復穴於窟下。然而爲人所獲者，皆由貪餌故也。』今人臣受任，居高位，食厚禄，當須履忠正，蹈公清，則無災害，長守富貴矣。古人云：『禍福無門，惟人所召。』然陷其身者，皆爲貪冒財利，與夫魚鳥何以異哉？卿等宜思此語，用爲鑒誡。」"
        },
        {
            "chapter": 27,
            "paragraph": "1",
            "id": "171",
            "html": "太宗初踐祚，即於正殿之左置弘文館，精選天下文儒，令以本官兼署學士，給以五品珍膳，更日宿直。聽朝之隙，引入内殿，討論墳典，商略政事，或至夜分乃罷。又詔勳賢三品已上子孫，爲弘文館學生。"
        },
        {
            "chapter": 27,
            "paragraph": "2",
            "id": "172",
            "html": "貞觀二年，詔停以周公爲先聖，始立孔子廟堂於國學，稽式舊典，以仲尼爲先聖，顔子爲先師，而邊豆干戚之容，始備于兹矣。是歲大徵天下儒士，賜帛給傳，令詣京師，擢以不次，布在廊廟者甚衆。學生通一大經已上，咸得署吏。國學增築學舍四百餘間，國子、太學、四門、廣文亦增置生員，其書、算各置博士、學生，以備衆藝。自玄武門屯營飛騎，亦給博士，授以經業。有能通經者，聽預貢舉。太宗又數幸國學，令祭酒、司業、博士講論，畢，各賜以束帛。四方儒生負書而至者，蓋以千數。俄而吐蕃及高昌、高麗、新羅等諸夷酋長，亦遣子弟請入于學。於是國學之内，鼓篋升講筵者，幾至萬人，儒學之盛，古昔未有也。"
        },
        {
            "chapter": 27,
            "paragraph": "3",
            "id": "173",
            "html": "貞觀十四年詔曰：「梁皇侃、褚仲都，周熊安生、沈重，陳沈文阿、周弘正、張譏，隋何妥、劉炫等，並前代名儒，經術可紀。加以所在學徒，多行其講疏，宜加優異，以勸後生。可訪其子孫見在者，録姓名奏聞。」二十一年又詔曰：「左丘明、卜子夏、公羊高、穀梁赤、伏勝、高堂生、戴聖、毛萇、孔安國、劉向、鄭衆、杜子春、馬融、盧植、鄭玄、服虔、何休、王肅、王弼、杜預、范甯等二十有一人，並用其書，垂於國胄。既行其道，理合褒崇，自今有事於太學，可並配享尼父廟堂。」其尊儒重道如此。"
        },
        {
            "chapter": 27,
            "paragraph": "4",
            "id": "174",
            "html": "貞觀二年，太宗謂侍臣曰：「爲政之要，惟在得人，用非其才，必難致理。今所任用，必須以德行、學識爲本。」諫議大夫王珪曰：「人臣若無學業，不能識前言往行，豈堪大任。漢昭帝時，有人詐稱衛太子，聚觀者數萬人，衆皆致惑。雋不疑斷以蒯聵之事。昭帝曰：『公卿大臣，當用經術明於古義者，此則固非刀筆俗吏所可比擬。』」太宗曰：「信如卿言。」"
        },
        {
            "chapter": 27,
            "paragraph": "5",
            "id": "175",
            "html": "貞觀四年，太宗以經籍去聖久遠，文字訛謬，詔前中書侍郎顔師古於秘書省考定五經。及功畢，復詔尚書左僕射房玄齡集諸儒重加詳議。時諸儒傳習師説，舛謬已久，皆共非之，異端蜂起。師古輒引晉、宋已來古本，隨方曉答，援據詳明，皆出其意表，諸儒莫不嘆服。太宗稱善者久之，賜帛五百匹，加授通直散騎常侍，頒其所定書於天下，令學者習焉。太宗又以儒學多門，章句繁雜，詔師古與國子祭酒孔穎達等諸儒，撰定五經疏義，凡一百八十卷，名曰五經正義，付國學施行。"
        },
        {
            "chapter": 27,
            "paragraph": "6",
            "id": "176",
            "html": "太宗嘗謂中書令岑文本曰：「夫人雖稟定性，必須博學以成其道，亦猶蜃性含水，待月光而水垂；木性懷火，待燧動而焰發；人性含靈，待學成而爲美。是以蘇秦刺股，董生垂帷。不勤道藝，則其名不立。」文本曰：「夫人性相近，情則遷移，必須以學飾情，以成其性。禮云：『玉不琢不成器，人不學不知道。』所以古人勤於學問，謂之懿德。」"
        },
        {
            "chapter": 28,
            "paragraph": "1",
            "id": "177",
            "html": "貞觀初，太宗謂監修國史房玄齡曰：「比見前、後漢史載録楊雄甘泉、羽獵，司馬相如子虚、上林，班固兩都等賦，此既文體浮華，無益勸誡，何假書之史策？其有上書論事，詞理切直，可裨於政理者，朕從與不從皆須備載。」"
        },
        {
            "chapter": 28,
            "paragraph": "2a",
            "id": "178a",
            "html": "貞觀十一年，著作佐郎鄧隆表請編次太宗文章爲集。太宗謂曰：「朕若制事出令，有益於人者，史則書之，足爲不朽。若事不師古，亂政害物，雖有詞藻，終貽後代笑，非所須也。只如梁武帝父子及陳後主、隋煬帝，亦大有文集，而所爲多不法，宗社皆須臾傾覆。凡人主惟在德行，何必要事文章耶？」竟不許。"
        },
        {
            "chapter": 28,
            "paragraph": "2b",
            "id": "178b",
            "html": "尚書左僕射房玄齡、侍中魏徵、散騎常侍姚思廉、太子右庶子李百藥、孔穎達、中書侍郎岑文本、禮部侍郎令狐德棻、舍人許敬宗等，以貞觀十年撰成周、齊、梁、陳、隋等五代史奏上。太宗勞之曰：「良史善惡必書，足爲懲勸。秦始皇奢侈無度，志在隱惡，焚書坑儒，用緘談者之口。隋煬帝志在隱惡，雖曰好學，招集天下學士，全不禮待，竟不能修得歷代一史。數百年事，殆將泯絶。朕今欲見近代人主善惡，以爲身誡，故令公等修之，遂能成五代之史。深副朕懷，極可嘉尚。」於是進級班賜，各有差降。"
        },
        {
            "chapter": 28,
            "paragraph": "3",
            "id": "179",
            "html": "貞觀十三年，褚遂良爲諫議大夫，兼知起居注。太宗問曰：「卿比知起居，書何等事？大抵於人君得觀見否？朕欲見此注記者，將却觀所爲得失以自警戒耳！」遂良曰：「今之起居，古之左、右史，以記人君言行，善惡必書，庶幾人主不爲非法，不聞帝王躬自觀史。」太宗曰：「朕有不善，卿必記耶？」遂良曰：「臣聞守道不如守官，臣職當載筆，何不書之。」黄門侍郎劉洎進曰：「人君有過失，如日月之蝕，人皆見之。設令遂良不記，天下之人皆記之矣。」"
        },
        {
            "chapter": 28,
            "paragraph": "4",
            "id": "180",
            "html": "貞觀十四年，太宗謂房玄齡曰：「朕每觀前代史書，彰善癉惡，足爲將來規誡。不知自古當代國史，何因不令帝王親見之？」對曰：「國史既善惡必書，庶幾人主不爲非法。止應畏有忤旨，故不得見也。」太宗曰：「朕意殊不同古人。今欲自看國史者，若有善事，固不須論；若有惡事，亦欲以爲鑒誡，使得自修改耳。卿可撰録進來。」玄齡等遂删略國史爲編年體，撰高祖、太宗實録各二十卷，表上之。太宗見六月四日事，語多微文，乃謂玄齡曰：「昔周公誅管、蔡而周室安，季友鴆叔牙而魯國寧，朕之所爲，義同此類，蓋所以安社稷、利萬人耳。史官執筆，何煩有隱？宜即改削浮詞，直書其事。」侍中魏徵奏曰：「臣聞人主位居尊極，無所忌憚，惟有國史，用爲懲惡勸善。書不以實，後嗣何觀？陛下今遣史官正其辭，雅合至公之道。」"
        },
        {
            "chapter": 29,
            "paragraph": "1",
            "id": "181",
            "html": "太宗初即位，謂侍臣曰：「準禮，名，終將諱之。前古帝王，亦不生諱其名，故周文王名昌，周詩云：『克昌厥後。』春秋時魯莊公名同，十六年經書：『齊侯、宋公同盟于幽。』唯近代諸帝，皆妄爲節制，特令生避其諱，理非通允，宜有改張。」因詔曰：「依禮，二名義不偏諱。尼父達聖，非無前指。近世以來，曲爲節制，兩字兼避，廢闕已多，率意而行，有違經誥。今宜依據禮典，務從簡約，仰效先哲，垂法將來。其官號人名，及公私文籍，有『世』及『民』兩字不連讀，並不須避。」"
        },
        {
            "chapter": 29,
            "paragraph": "2",
            "id": "182",
            "html": "貞觀二年，中書舍人高季輔上疏曰：「竊見密王元曉等俱是懿親，陛下友愛之懷，義高古昔，分以車服，委以藩維，須依禮儀，以副瞻望。比見帝子拜諸叔，諸叔即亦答拜，王爵既同，家人有禮，豈合如此顛倒昭穆？伏願一垂訓誡，永循彝則。」太宗乃詔元曉等，不得答吴王恪、魏王泰兄弟拜。"
        },
        {
            "chapter": 29,
            "paragraph": "3",
            "id": "183",
            "html": "貞觀四年，太宗謂侍臣曰：「比聞京城士庶居父母喪者，乃有信巫書之言，辰日不哭，以此辭於吊問，拘忌輟哀，敗俗傷風，極乖人理。宜令州縣教導，齊之以禮典。」"
        },
        {
            "chapter": 29,
            "paragraph": "4",
            "id": "184",
            "html": "貞觀五年，太宗謂侍臣曰：「佛道設教，本行善事，豈遣僧尼道士等妄自尊崇，坐受父母之拜，損害風俗，悖亂禮經，宜即禁斷，仍令致拜於父母。」"
        },
        {
            "chapter": 29,
            "paragraph": "5",
            "id": "185",
            "html": "貞觀六年，太宗謂尚書左僕射房玄齡曰：「比有山東崔、盧、李、鄭四姓，雖累葉陵遲，猶恃其舊地，好自矜大，稱爲士大夫。每嫁女他族，必廣索聘財，以多爲貴，論數定約，同於市賈，甚損風俗，有紊禮經。既輕重失宜，理須改革。」乃詔吏部尚書高士廉、御史大夫韋挺、中書侍郎岑文本、禮部侍郎令狐德棻等，刊正姓氏，普責天下譜諜，兼據憑史、傳，剪其浮華，定其真僞，忠賢者褒進，悖逆者貶黜，撰爲氏族志。士廉等及進定氏族等第，遂以崔幹爲第一等。太宗謂曰：「我與山東崔、盧、李、鄭，舊既無嫌，爲其世代衰微，全無官宦，猶自云士大夫。婚姻之際，則多索錢物。或才識庸下，而偃仰自高，販鬻松檟，依託富貴，我不解人間何爲重之？且士大夫有能立德立功，爵位崇重，善事君父，忠孝可稱；或道義素高，學藝通博，此亦足爲門户，可謂天下士大夫。今崔、盧之屬，唯矜遠葉衣冠，寧比當朝之貴？公卿已下，何假多輸錢物，兼與他氣勢，向聲背實，以得爲榮。我今定氏族者，誠欲崇樹今朝冠冕，何因崔幹猶爲第一等，只看卿等不貴我官爵耶！不論數代已前，止取今日官品、人才作等級，宜一量定，用爲永則。」遂以崔幹爲第三等。至十二年書成，凡百卷，頒天下。\n\t又詔曰：「氏族之盛，實繫於冠冕；婚姻之道，莫先於仁義。自有魏失御，齊氏云亡，市朝既遷，風俗陵替。燕、趙古姓，多失衣冠之緒；齊、韓舊族，或乖德義之風。名不著於州閭，身未免於貧賤，自號膏粱之胄，不敦匹敵之儀，問名唯在於竊貲，結褵必歸於富室。乃有新官之輩，豐財之家，慕其祖宗，競結婚媾，多納貨賄，有如販鬻。或自貶家門，受屈辱於姻婭；或矜其舊望，行無禮於舅姑。積習成俗，迄今未已，既紊人倫，實虧名教。朕夙夜兢惕，憂勤政道，往代蠹害，咸已懲革，唯此弊風，未能盡變。自今已後，明加告示，使識嫁娶之序，務合典禮，稱朕意焉。」"
        },
        {
            "chapter": 29,
            "paragraph": "6",
            "id": "186",
            "html": "禮部尚書王珪子敬直，尚太宗女南平公主。珪曰：「禮有婦見舅姑之儀，自近代風俗弊薄，公主出降，此禮皆廢。主上欽明，動循法制，吾受公主謁見，豈爲身榮，所以成國家之美耳。」遂與其妻就位而坐，令公主親執笲，行盥饋之道，禮成而退。太宗聞而稱善。是後公主下降有舅姑者，皆遣備行此禮。"
        },
        {
            "chapter": 29,
            "paragraph": "7",
            "id": "187",
            "html": "貞觀十二年，太宗謂侍臣曰：「古者諸侯入朝，有湯沐之邑，芻禾百車，待以客禮。晝坐正殿，夜設庭燎，思與相見，問其勞苦。又漢家京城，亦爲諸郡立邸舍。頃聞考使至京師者，皆賃房以坐，與商人雜居，纔得容身而已。既待禮之不足，必是人多怨嘆，豈肯竭情於共理哉！」乃令就京城閑坊，爲諸州考使各造邸第。及成，太宗親幸觀焉。"
        },
        {
            "chapter": 29,
            "paragraph": "8",
            "id": "188",
            "html": "貞觀十三年，禮部尚書王珪奏言：「準令，三品已上，遇親王於路，不合下馬。今皆違法申敬，有乖朝典。」太宗曰：「卿輩欲自崇貴，卑我兒子耶？」魏徵對曰：「漢、魏已來，親王班皆次三公下。今三品並天子六尚書九卿，爲王下馬，王所不宜當也。求諸故事，則無可憑；行之於今，又乖國憲，理誠不可。」帝曰：「國家立太子者，擬以爲君。人之修短，不在老幼。設無太子，則母弟次立。以此而言，安得輕我子耶！」徵又曰：「殷人尚質，有兄終弟及之義。自周以降，立嫡必長，所以絶庶孽之窺窬，塞禍亂之源本。爲國家者，所宜深慎。」太宗遂可王珪之奏。"
        },
        {
            "chapter": 29,
            "paragraph": "9",
            "id": "189",
            "html": "貞觀十四年，特進魏徵上疏曰：\n\t臣聞君爲元首，臣作股肱，齊契同心，合而成體，體或不備，未有成人。然則首雖尊高，必資手足以成體；君雖明哲，必藉股肱以致理。故禮云：「人以君爲心，君以人爲體，心莊則體舒，心肅則容敬。」書云：「元首明哉，股肱良哉，庶士康哉。」「元首叢脞哉，股肱惰哉，萬事墮哉。」然則委棄股肱，獨任胸臆，具體成理，非所聞也。\n\t夫君臣相遇，自古爲難。以石投水，千載一合，以水投石，無時不有。其能開至公之道，申天下之用，内盡心膂，外竭股肱，和若鹽梅，固同金石者，非惟高位厚秩，在於禮之而已。昔周文王遊於鳳凰之墟，襪系解，顧左右莫可使者，乃自結之。豈周文之朝盡爲俊乂，聖明之代獨無君子哉？但知與不知，禮與不禮耳！是以伊尹，有莘之媵臣，韓信，項氏之亡命，殷湯致禮，定王業於南巢；漢祖登壇，成帝功於垓下。若夏桀不棄於伊尹，項王垂恩於韓信，寧肯敗已成之國爲滅亡之虜乎？又微子，骨肉也，受茅土於宋；箕子，良臣也，陳洪範於周，仲尼稱其仁，莫有非之者。禮記稱：「魯穆公問於子思曰：『爲舊君反服，古歟？』子思曰：『古之君子，進人以禮，退人以禮，故有爲舊君反服之禮也。今之君子，進人若將加諸膝，退人若將墜諸泉。毋爲戎首，不亦善乎，又何反服之禮之有？』」齊景公問於晏子曰：「忠臣之事君，如之何？」晏子對曰：「有難不死，出亡不送。」公曰：「裂地以封之，疏爵而待之，有難不死，出亡不送，何也？」晏子曰：「言而見用，終身無難，臣何死焉？諫而見從，終身不亡，臣何送焉？若言不見用，有難而死，是妄死也。諫不見從，出亡而送，是詐忠也。」春秋左氏傳曰：「崔杼弒齊莊公，晏子立於崔氏之門外，其人曰：『死乎？』曰：『獨吾君也乎哉！吾死也？』曰：『行乎？』曰：『吾罪也乎哉！吾亡也？故君爲社稷死，則死之，爲社稷亡，則亡之。若爲己死，而爲己亡，非其親暱，誰敢任之。』門啓而入，枕尸股而哭，興，三踴而出。」孟子曰：「君視臣如手足，臣視君如腹心；君視臣如犬馬，臣視君如國人；君視臣如土芥，臣視君如寇讎。」雖臣之事君無二志，至於去就之節，尚緣恩之薄厚，然則爲人上者，安可以無禮於下哉！\n\t竊觀在朝羣臣，當樞機之寄者，或地鄰齊、晉，或業預經綸，並立事立功，皆一時之選，處之衡軸，爲任重矣。任之雖重，信之未篤；信之不篤，則人或自疑；人或自疑，則心懷苟且；心懷苟且，則節義不立；節義不立，則名教不興；名教不興，而可與固太平之基、保七百之祚，未之有也。又聞國家重惜功臣，不念舊惡，方之前聖，一無所間。然但寬於大事，急於小罪，臨時責怒，未免愛憎之心，不可以爲政。君嚴其禁，臣或犯之，况上啓其源，下必有甚，川壅而潰，其傷必多，欲使凡百黎元，何所措其手足！此所謂君開一源，下生百端，百端之變，無不動亂者也。禮記曰：「愛而知其惡，憎而知其善。」若憎而不知其善，則爲善者必懼；愛而不知其惡，則爲惡者實繁。詩曰：「君子如怒，亂庶遄沮。」然則古人之震怒，將以懲惡，當今之威罰，所以長姦，此非堯、舜之心也，非禹、湯之事也。書曰：「撫我則后，虐我則讎。」孫卿子曰：「君，舟也。人，水也。水所以載舟，亦所以覆舟。」孔子曰：「魚失水則死，水失魚猶爲水也。」故堯、舜戰戰慄慄，日慎一日。安可不深思之乎？安可不熟慮之乎？\n\t夫委大臣以大體，責小臣以小事，爲國之常也，爲治之道也。今委之以職，則重大臣而輕小臣；至於有事，則信小臣而疑大臣。信其所輕，疑其所重，將求至治，其可得乎？又政貴有恒，不求屢易。今或責小臣以大體，或責大臣以小事，小臣乘非其據，大臣失其所守；大臣或以小過獲罪，小臣或以大體受罰。職非其位，罰非其罪，欲其無私，求其盡力，不亦難乎？小臣不可委以大事，大臣不可責以小罪。任以大官，求其細過，刀筆之吏，順旨承風，舞文弄法，曲成其罪。自陳也，則以爲心不伏辜；不言也，則以爲所犯皆實。進退惟谷，莫能自明。莫能自明，則苟求免禍；大臣苟免，則譎詐萌生。譎詐萌生；則矯僞成俗；矯僞成俗，則不可以臻至理矣！\n\t又委任大臣，欲其盡力，每官有闕，責其取人。或言所知，則以爲私意；有所避忌，則以爲不盡。若舉得其人，何嫌於故舊；若舉非其任，何貴於疏遠。待之未盡誠信，何以責其忠恕哉！臣雖或有失之，君亦未爲得也。夫上之不信於下，必以爲下無可信矣。若必下無可信，則上亦有可疑矣！禮云：「上人疑，則百姓惑。下難知，則君長勞。」上下相疑，則不可以言至理矣。當今羣臣之内，遠在一方，流言三至而不投杼者，臣竊思度，未見其人。夫以四海之廣，士庶之衆，豈無一二可信之人哉？蓋信之則無不可信者，疑之則無可信者，豈獨臣之過乎？夫以一介庸夫結爲交友，以身相許，死且不渝，况君臣契合，實同魚水。若君爲堯、舜，臣爲稷、契，豈有遇一事則變志，見小利則易心哉！此雖下之立忠未能明著，亦由上懷不信，待之過薄之所致也。此豈君使臣以禮，臣事君以忠乎？以陛下之聖明，以當今之功業，誠能博求時俊，上下同心，則三皇可追而四，五帝可俯而六矣。夏、殷、周、漢，夫何足數。」\n\t太宗深嘉納之，賜駿馬一匹。"
        },
        {
            "chapter": 29,
            "paragraph": "10",
            "id": "190",
            "html": "貞觀十四年，太宗謂禮官曰：「同爨尚有緦麻之恩，而嫂叔無服。又舅之與姨，親疏相似，而服紀有殊，未爲得禮，宜集學者詳議。餘有親重而服輕者，亦附奏聞。」是月尚書八座與禮官定議曰：\n\t臣竊聞之，禮所以决嫌疑、定猶豫、别同異、明是非者也。非從天降，非從地出，人情而已矣。人道所先，在乎敦睦九族。九族敦睦，由乎親親，以近及遠。親屬有等差，故喪紀有降殺，隨恩之薄厚，皆稱情以立文。原夫舅之與姨，雖爲同氣，推之於母，輕重相懸。何則？舅爲母之本宗，姨乃外戚他姓，求之母族，姨不與焉，考之經史，舅誠爲重。故周王念齊，是稱舅甥之國；秦伯懷晉，實切渭陽之詩。今在舅服止一時之情，爲姨居喪五月，徇名喪實，逐末棄本。此古人之情，或有未達，所宜損益，實在兹乎。\n\t禮記曰：「兄弟之子猶子也，蓋引而進之也。嫂叔之不服，蓋推而遠之也。」禮，繼父同居則爲之期，未嘗同居則不爲服。從母之夫，舅之妻，二夫人相爲服。或曰「同爨緦麻」。然則繼父且非骨肉，服重由乎同爨，恩輕在乎異居。固知制服雖繫於名，蓋亦緣恩之厚薄者也。或有長年之嫂，遇孩童之叔，劬勞鞠養，情若所生，分飢共寒，契闊偕老，譬同居之繼父，方他人之同爨，情義之深淺，寧可同日而言哉！在其生也，乃愛同骨肉；於其死也，則推而遠之。求之本源，深所未喻。若推而遠之爲是，則不可生而共居；生而共居爲是，則不可死同行路。重其生而輕其死，厚其始而薄其終，稱情立文，其義安在？且事嫂見稱，載籍非一。鄭仲虞則恩禮甚篤，顔弘都則竭誠致感，馬援則見之必冠，孔伋則哭之爲位。此並躬踐教義，仁深孝友，察其所行之旨，豈非先覺者歟？但于時上無哲王，禮非下之所議，遂使深情鬱於千載，至理藏於萬古，其來久矣，豈不惜哉！\n\t今陛下以爲尊卑之叙，雖焕乎已備；喪紀之制，或情禮未安。爰命秩宗，詳議損益。臣等奉遵明旨，觸類傍求，採摭羣經，討論傳記，或抑或引，兼名兼實，損其有餘，益其不足，使無文之禮咸秩，敦睦之情畢舉，變薄俗於既往，垂篤義於將來，信六籍所不能談，超百王而獨得者也。\n\t謹按曾祖父母舊服齊衰三月，請加爲齊衰五月；嫡子婦舊服大功，請加爲期；衆子婦舊服小功，今請與兄弟子婦同爲大功九月；嫂叔舊無服，今請服小功五月。其弟妻及夫兄，亦小功五月。舅舊服緦麻，請與從母同服小功。\n\t詔從其議。此並魏徵之詞也。"
        },
        {
            "chapter": 29,
            "paragraph": "11",
            "id": "191",
            "html": "貞觀十七年，十二月癸丑，太宗謂侍臣曰：「今日是朕生日。俗間以生日可爲喜樂，在朕情翻成感思。君臨天下，富有四海，而追求侍養，永不可得。仲由懷負米之恨，良有以也。况詩云：『哀哀父母，生我劬勞。』奈何以劬勞之辰，遂爲宴樂之事，甚是乖於禮度！」因而泣下久之。"
        },
        {
            "chapter": 29,
            "paragraph": "12",
            "id": "192",
            "html": "貞觀二年，太常少卿祖孝孫奏所定新樂。太宗曰：「禮樂之作，是聖人象物設教，以爲撙節，治政善惡，豈此之由？」御史大夫杜淹對曰：「前代興亡，實由於樂。陳將亡也，爲玉樹後庭花；齊將亡也而爲伴侣曲。行路聞之，莫不悲泣，所謂亡國之音。以是觀之，實由於樂。」太宗曰：「不然，夫音聲豈能感人？歡者聞之則悦，憂者聽之則悲。悲悦在於人心，非由樂也。將亡之政，其人必苦，然苦心所感，故聞而則悲耳。何有樂聲哀怨，能使悦者悲乎？今玉樹、伴侣之曲，其聲具存，朕當爲公奏之，知公必不悲耳。」尚書右丞魏徵進曰：「古人稱，禮云，禮云，玉帛云乎哉！樂云，樂云，鍾鼓云乎哉！樂在人和，不由音調。」太宗然之。"
        },
        {
            "chapter": 29,
            "paragraph": "13",
            "id": "193",
            "html": "貞觀七年，太常卿蕭瑀奏言：「今破陣樂舞，天下之所共傳。然美盛德之形容，尚有所未盡。前後之所破劉武周、薛舉、竇建德、王世充等，臣願圖其形狀，以寫戰勝攻取之容。」太宗曰：「朕當四方未定，因爲天下救焚拯溺，故不獲已，乃行戰伐之事，所以人間遂有此舞，國家因兹亦制其曲。然雅樂之容，止得陳其梗概。若委曲寫之，則其狀易識。朕以見在將相，多有曾經受彼驅使者，既經爲一日君臣，今若重見其被擒獲之勢，必當有所不忍。我爲此等，所以不爲也。」蕭瑀謝曰：「此事非臣思慮所及。」"
        },
        {
            "chapter": 30,
            "paragraph": "1",
            "id": "194",
            "html": "貞觀二年，太宗謂侍臣曰：「凡事皆須務本。國以人爲本，人以衣食爲本。凡營衣食，以不失時爲本。夫不失時者，唯在人君簡静乃可致耳。若兵戈屢動，土木不息，而欲不奪農時，其可得乎？」王珪曰：「昔秦皇、漢武，外則窮極兵戈，内則崇侈宫室，人力既竭，禍難遂興，彼豈不欲安人乎？失所以安人之道也。亡隋之轍，殷鑒不遠，陛下親承其弊，知所以易之，然在初則易，終之實難。伏願慎終如始，方盡其美。」太宗曰：「公言是也。夫安人寧國，惟在於君。君無爲則人樂，君多欲則人苦，朕所以抑情損欲，尅己自勵耳。」"
        },
        {
            "chapter": 30,
            "paragraph": "2",
            "id": "195",
            "html": "貞觀二年，京師旱，蝗蟲大起。太宗入苑視禾，見蝗蟲掇數枚而呪曰：「人以穀爲命，而汝食之，是害于百姓。百姓有過，在予一人，爾其有靈，但當食我，無害百姓。」將吞之，左右遽諫曰：「恐成疾，不可。」太宗曰：「所冀移災朕躬，何疾之避！」遂吞之。自是蝗不復爲災。"
        },
        {
            "chapter": 30,
            "paragraph": "3",
            "id": "196",
            "html": "貞觀四年，太宗謂諸州考使曰：「國以人爲本，人以食爲命。若禾穀不登，恐由朕不躬親所致也。故就别院種三數畝禾，時自鋤其稊莠。纔得半畝，即苦疲乏。以此思之，勞可知矣，農夫實甚辛苦。頃聞關東及諸處粟兩錢半價、米四錢價，深慮無識之人，見米賤遂惰農自安。儻遇水旱，即受飢餓。卿等至州日，每縣時遣官人就田隴間勸勵，不得令有送迎。若送迎往還，多廢農業，若此勸農，不如不去。」"
        },
        {
            "chapter": 30,
            "paragraph": "4",
            "id": "197",
            "html": "貞觀五年，有司上書言：「皇太子將行冠禮，宜用二月爲吉，請追兵以備儀注。」太宗曰：「今東作方興，恐妨農事，令改用十月。」太子少保蕭瑀奏言：「準陰陽家，用二月爲勝。」太宗曰：「陰陽拘忌，朕所不行，若動静必依陰陽，不顧禮義，欲求福祐，其可得乎？若所行皆遵正道，自然常與吉會。且吉凶在人，豈假陰陽拘忌？農時甚要，不可暫失。」"
        },
        {
            "chapter": 30,
            "paragraph": "5",
            "id": "198",
            "html": "貞觀十六年，太宗以天下粟價率計斗直五錢，其尤賤處計斗直三錢，因謂侍臣曰：「國以人爲本，人以食爲命。若禾黍不登，則兆庶非國家所有。既屬豐稔若斯，朕爲億兆人父母，安得不喜。唯欲躬務儉約，必不輒爲奢侈。朕常欲賜天下之人，皆使富貴。今省徭薄賦，不奪其時，使比屋之人，恣其耕稼，此則富矣。敦行禮讓，使鄉閭之間，少敬長、妻敬夫，此則貴矣。但令天下皆然，朕不聽管絃，不從畋獵，樂在其中矣！」"
        },
        {
            "chapter": 31,
            "paragraph": "1",
            "id": "199",
            "html": "貞觀元年，詔以犯大辟罪者，令斷其右趾。因謂侍臣曰：「前代不行肉刑久矣，今斷人右趾，意不忍爲。」諫議王珪對曰：「古行肉刑以爲輕罪，今陛下矜死之多，故設斷趾之法，損一足以全其大命，於犯者甚益矣。且見之足爲懲誡。」侍中陳叔達又曰：「古之肉刑，在死刑之外。陛下於死刑之内降從斷趾，便是以生易死，足爲寬法。」"
        },
        {
            "chapter": 31,
            "paragraph": "2",
            "id": "200",
            "html": "貞觀元年，太宗謂侍臣曰：「死者不可再生，用法須務存寬簡。古人云，鬻棺者，欲歲之疫，非疾於人，利於棺售故耳。今法司覆理一獄，必求深刻，欲成其考課。今作何法，得使平允？」諫議大夫王珪進曰：「但選公直良善人，斷獄允當者，增秩賜金，即姦僞自息。」詔從之。\n\t太宗又曰：「古者斷獄，必訊於三槐、九棘之官。今三公、九卿，即其職也。自今以後，大辟罪皆令中書、門下四品已上及尚書九卿議之。如此，庶免冤濫。」由是至四年，斷死刑，天下二十九人，幾致刑措。"
        },
        {
            "chapter": 31,
            "paragraph": "3",
            "id": "201",
            "html": "貞觀二年，太宗謂侍臣曰：「比有奴告主謀逆，此極弊法，特須禁斷。假令有謀反者，必不獨成，終將與人計之。衆計之事，必有他人論之，豈藉奴告也。自今奴告主者，皆不須受，盡令斬决。」"
        },
        {
            "chapter": 31,
            "paragraph": "4",
            "id": "202",
            "html": "貞觀五年，張藴古爲大理丞。相州人李好德素有風疾，言涉妖妄，詔令鞠其獄。藴古言：「好德癲病有徵，法不當坐。」太宗許將寬宥，藴古密報其旨，仍引與博戲。持書侍御史權萬紀劾奏之，太宗大怒，令斬於東市。既而悔之，謂房玄齡曰：「公等食人之禄，須憂人之憂，事無巨細，咸當留意。今不問則不言，見事都不諫諍，何所輔弼？如藴古身爲法官，與囚博戲，漏洩朕言，此亦罪狀甚重，若據常律，亦未至極刑。朕當時盛怒，即令處置，公等竟無一言，所司又不覆奏，遂即决之，豈是道理。」因詔曰：「凡有死刑，雖令即决，皆須五覆奏。」五覆奏，自藴古始也。又曰：「守文定罪，或恐有冤。自今以後，門下省覆，有據法令合死而情可矜者，宜録奏聞。」\n\t藴古，初以貞觀二年，自幽州總管府記室兼直中書省，表上大寶箴，文義甚美，可爲規誡。其詞曰：\n\t今來古往，俯察仰觀，惟辟作福，爲君實難。宅普天之下，處王公之上，任土貢其所求，具僚和其所唱。是故兢懼之心日弛，邪僻之情轉放。豈知事起乎所忽，禍生乎無妄。故以聖人受命，拯溺亨屯，歸罪於己，因心於人。大明無偏照，至公無私親，固以一人治天下，不以天下奉一人。禮以禁其奢，樂以防其佚。左言而右事，出警而入蹕。四時調其慘舒，三光同其得失。故身爲之度，而聲爲之律。勿謂無知，居高聽卑；勿謂何害，積小成大。樂不可極，極樂生哀；欲不可縱，縱欲成災。壯九重於内，所居不過容膝，彼昏不知，瑶其臺而瓊其室；羅八品於前，所食不過適口，惟狂罔念，丘其糟而池其酒。勿内荒於色，勿外荒於禽，勿貴難得之貨，勿聽亡國之音。内荒伐人性，外荒蕩人心，難得之物侈，亡國之聲淫。勿謂我尊而傲賢侮士，勿謂我智而拒諫矜己。聞之夏后，據饋頻起；亦有魏帝，牽裾不止。安彼反側，如春陽秋露，巍巍蕩蕩，推漢高大度；撫兹庶事，如履薄臨深，戰戰慄慄，用周文小心。\n\t詩云「不識不知」，書曰：「無偏無黨」。一彼此於胸臆，捐好惡於心想。衆棄而後加刑，衆悦而後命賞。弱其强而治其亂，申其屈而直其枉。故曰：如衡如石，不定物以數，物之懸者，輕重自具；如水如鏡，不示物以情，物之鑒者，妍蚩自生。勿渾渾而濁，勿皎皎而清，勿汶汶而闍，勿察察而明。雖冕旒蔽目而視於未形，雖黈纊塞耳而聽於無聲。縱心乎湛然之域，遊神於至道之精。扣之者應洪纖而效響，酌之者隨淺深而皆盈。故曰：天之清，地之寧，王之貞。四時不言而代序，萬物無爲而受成，豈知帝有其力，而天下和平。吾王撥亂，戡以智力，人懼其威，未懷其德。我皇撫運，扇以淳風，民懷其始，未保其終。爰述金鏡，窮神盡聖。使人以心，應言以行。包括理體，抑揚詞令。天下爲公，一人有慶。開羅起祝，援琴命詩，一日二日，念兹在兹。惟人所召，自天祐之。争臣司直，敢告前疑。\n\t太宗嘉之，賜帛三百段，仍授以大理寺丞。"
        },
        {
            "chapter": 31,
            "paragraph": "5",
            "id": "203",
            "html": "貞觀五年，詔曰：「在京諸司比來奏决死囚，雖云五覆，一日即了，都未暇審思，五奏何益？縱有追悔，又無所及。自今後，在京諸司，奏决死囚，宜二日中五覆奏，天下諸州三覆奏。」又手詔敕曰：「比來有司斷獄，多據律文，雖情在可矜而不敢違法，守文定罪，或恐有冤。自今門下省覆，有據法合死，而情在可矜者，宜録狀奏聞。」"
        },
        {
            "chapter": 31,
            "paragraph": "6",
            "id": "204",
            "html": "貞觀九年，鹽澤道行軍總管、岷州都督高甑生坐違李靖節度，減死徙邊。時有上言者曰：「甑生舊秦府功臣，請寬其過。」太宗曰：「甑生違李靖節度，又誣告靖謀逆。雖是藩邸舊勞，誠不可忘。然理國守法，事須畫一。今若赦之，便開僥倖之路。且國家建義太原，元從及征戰有功者甚衆，若甑生獲免，誰不覬覦？有功之人，皆須犯法。我所以必不赦者，正爲此也。」"
        },
        {
            "chapter": 31,
            "paragraph": "7",
            "id": "205",
            "html": "貞觀十一年，特進魏徵上疏曰：\n\t臣聞書曰：「明德慎罰」，「惟刑恤哉！」禮云：「爲上易事，爲下易知，則刑不煩矣。上人疑則百姓惑，下難知則君長勞矣。」夫上易事，則下易知，君長不勞，百姓不惑。故君有一德，臣無二心，上播忠厚之誠，下竭股肱之力，然後太平之基不墜，「康哉」之詠斯起。當今道被華戎，功高宇宙，無思不服，無遠不臻。然言尚於簡文，志在於明察，刑賞之用，有所未盡。夫刑賞之本，在乎勸善而懲惡，帝王之所以與天下爲畫一，不以親疏貴賤而輕重者也。今之刑賞，未必盡然。或申屈在乎好惡，或輕重由乎喜怒。遇喜則矜其情於法中，逢怒則求其罪於事外，所好則鑽皮出其毛羽，所惡則洗垢求其瘢痕。瘢痕可求，則刑斯濫矣；毛羽可出，則賞典謬矣。刑濫則小人道長，賞謬則君子道消。小人之惡不懲，君子之善不勸，而望治安刑措，非所聞也。\n\t且夫暇豫清談，皆敦尚於孔、老；威怒所至，則取法於申、韓。直道而行，非無三黜，危人自安，蓋亦多矣。故道德之旨未弘，刻薄之風已扇。夫刻薄既扇，則下生百端。人競趨時，則憲章不一，稽之王度，實虧君道。昔州犁上下其手，楚國之法遂差；張湯輕重其心，漢朝之刑以弊。以人臣之頗僻，猶莫能申其欺罔，况人君之高下，將何以措其手足乎！以睿聖之聰明，無幽微而不燭，豈神有所不達，智有所不通哉？安其所安，不以恤刑爲念；樂其所樂，遂忘先笑之變。禍福相倚，吉凶同域，惟人所召，安可不思？頃者責罰稍多，威怒微厲，或以供帳不贍，或以營作差違，或以物不稱心，或以人不從欲，皆非致治之所急，實恐驕奢之攸漸。是知「貴不與驕期而驕自至，富不與奢期而奢自來」，非徒語也。\n\t且我之所代，實在有隋，隋氏亂亡之源，聖明之所臨照。以隋氏之府藏譬今日之資儲，以隋氏之甲兵况當今之士馬，以隋氏之户口校今時之百姓，度長比大，曾何等級？然隋氏以富强而喪敗，動之也；我以貧寡而安寧，静之也。静之則安，動之則亂，人皆知之，非隱而難見也，非微而難察也。然鮮蹈平易之途，多遵覆車之轍，何哉？在於安不思危，治不念亂，存不慮亡之所致也。昔隋氏之未亂，自謂必無亂；隋氏之未亡，自謂必不亡。所以甲兵屢動，徭役不息，至於將受戮辱，竟未悟其滅亡之所由也，可不哀哉！\n\t夫鑒形之美惡，必就於止水；鑒國之安危，必取於亡國。故詩曰：「殷鑒不遠，在夏后之世。」又曰：「伐柯伐柯，其則不遠。」臣願當今之動静，必思隋氏以爲殷鑒，則存亡治亂，可得而知。若能思其所以危，則安矣；思其所以亂，則治矣；思其所以亡，則存矣。知存亡之所在，節嗜欲以從人，省遊畋之娱，息靡麗之作，罷不急之務，慎偏聽之怒。近忠厚，遠便佞，杜悦耳之邪説，甘苦口之忠言。去易進之人，賤難得之貨，採堯、舜之誹謗，追禹、湯之罪己，惜十家之産，順百姓之心。近取諸身，恕以待物，思勞謙以受益，不自滿以招損。有動則庶類以和，出言而千里斯應，超上德於前載，樹風聲於後昆。此聖哲之宏規，而帝王之盛業，能事斯畢，在乎慎守而已。\n\t夫守之則易，取之實難。既能得其所以難，豈不能保其所以易？其或保之不固，則驕奢淫泆動之也。慎終如始，可不勉歟！易曰：「君子安不忘危，存不忘亡，治不忘亂，是以身安而國家可保也。」誠哉斯言，不可以不深察也。伏惟陛下欲善之志，不减於昔時；聞過必改，少虧於曩日。若能以當今之無事，行疇昔之恭儉，則盡善盡美矣，固無得而稱焉。\n\t太宗深嘉而納用。"
        },
        {
            "chapter": 31,
            "paragraph": "8",
            "id": "206",
            "html": "貞觀十四年，戴州刺史賈崇以所部有犯十惡者，被御史劾奏。太宗謂侍臣曰：「昔陶唐大聖，其子丹朱不肖，柳下惠大賢，其弟盗跖爲巨惡。夫以聖賢之訓，父子兄弟之親，尚不能使陶染變革，去惡從善。今遣刺史化被下人，咸歸善道，豈可得也。若令緣此皆被貶降，或恐遞相掩蔽，罪人斯失。諸州有犯十惡者，刺史不須從坐，但令明加糾訪科罪，庶可肅清姦惡。」"
        },
        {
            "chapter": 31,
            "paragraph": "9",
            "id": "207",
            "html": "貞觀十六年，太宗謂大理卿孫伏伽曰：「夫作甲者欲其堅，恐人之傷；作箭者欲其鋭，恐人不傷。何則？各有司存，利在稱職故也。朕常問法官刑罰輕重，每稱法網寬於往代。仍恐主獄之司，利在殺人，危人自達，以釣聲價。今之所憂，正在此耳！深宜禁止，務在寬平。」"
        },
        {
            "chapter": 32,
            "paragraph": "1",
            "id": "208",
            "html": "貞觀七年，太宗謂侍臣曰：「天下愚人者多，智人者少，智者不肯爲惡，愚人好犯憲章。凡赦宥之恩，惟及不軌之輩。古語云：『小人之幸，君子之不幸。』『一歲再赦，善人喑啞。』凡養稂莠者傷禾稼，惠姦宄者賊良人。昔『文王作罰，刑兹無赦。』又蜀先主嘗謂諸葛亮曰：『吾周旋陳元方、鄭康成之間，每見啓告理亂之道備矣，曾不語赦。』故諸葛亮理蜀十年不赦，而蜀大化。梁武帝每年數赦，卒至傾敗。夫謀小仁者，大仁之賊，故我有天下已來，絶不放赦。今四海安寧，禮義興行，非常之恩，彌不可數。將恐愚人常冀僥倖，惟欲犯法，不能改過。」"
        },
        {
            "chapter": 32,
            "paragraph": "2",
            "id": "209",
            "html": "貞觀七年，工部尚書段綸奏進巧工楊思齊。既至，太宗令試，綸遣造傀儡戲具。太宗謂綸曰：「所進巧工，將供國事，卿令先造此物，豈是百工相戒，無作奇巧之意耶？」乃詔削綸階級，並禁斷此戲。"
        },
        {
            "chapter": 32,
            "paragraph": "3",
            "id": "210",
            "html": "貞觀十年，太宗謂侍臣曰：「國家法令，惟須簡約，不可一罪作數種條格。格式既多，官人不能盡記，更生姦詐。若欲出罪即引輕條，若欲入罪即引重條。數變法者，實不益理道。宜令審細，毋使互文。」"
        },
        {
            "chapter": 32,
            "paragraph": "4",
            "id": "211",
            "html": "貞觀十一年，太宗謂侍臣曰：「詔令格式，若不常定，則人心多惑，姦詐益生。周易稱『涣汗其大號』，言發號施令，若汗出於體，一出而不復入也。又書曰：『慎乃出令，令出惟行，弗爲反。』且漢祖日不暇給，蕭何起於小吏，制法之後，猶稱畫一。今宜詳思此義，不可輕出詔令，必須審定，以爲永式。」"
        },
        {
            "chapter": 32,
            "paragraph": "5",
            "id": "212",
            "html": "長孫皇后遇疾，漸危篤。皇太子啓后曰：「醫藥備盡，今尊體不瘳，請奏赦囚徒并度人入道，冀蒙福助。」后曰：「死生有命，非人力所加。若修福可延，吾素非爲惡；若行善無效，何福可求？赦者，國之大事。佛道者，上每示存異方之教耳。常恐爲理體之弊，豈以吾一婦人而亂天下法，不能依汝言。」"
        },
        {
            "chapter": 32,
            "paragraph": "6",
            "id": "213",
            "html": "貞觀十一年，詔曰：「朕聞死者終也，欲物之反真也；葬者藏也，欲人之不得見也。上古垂風，未聞於封樹；後聖貽範，始備於棺槨。譏僭侈者，非愛其厚費；美儉薄者，實貴其無危。是以唐堯，聖帝也，穀林有通樹之説；秦穆，明君也，橐泉無丘隴之處。仲尼，孝子也，防墓不墳；延陵，慈父也，嬴、博可隱。斯皆懷無窮之慮，成獨决之明，乃便體於九泉，非徇名於百代者也。洎乎闔閭違禮，珠玉爲鳧雁；始皇無度，水銀爲江海。季孫擅魯，歛以璵璠；桓魋專宋，葬以石槨。莫不因多藏以速禍，由有利而招辱。玄盧既發，致焚如於夜臺；黄腸再開，同暴骸於中野。詳思曩事，豈不悲哉！由此觀之，奢侈者可以爲戒，節儉者可以爲師矣。朕居四海之尊，承百王之弊，未明思化，中宵載惕。雖送往之典，詳諸儀制，失禮之禁，著在刑書，而勳戚之家多流遁於習俗，閭閻之内或侈靡而傷風，以厚葬爲奉終，以高墳爲行孝，遂使衣衾棺槨極雕刻之華；靈輀冥器，窮金玉之飾。富者越法度以相高，貧者破資産而不逮。徒傷教義，無益泉壤，爲害既深，宜爲懲革。其王公已下，爰及黎庶，自今已後，送葬之具有不依令式者，仰州府縣官明加檢察，隨狀科罪。在京五品已上及勛戚家，仍録聞奏。」"
        },
        {
            "chapter": 32,
            "paragraph": "7",
            "id": "214",
            "html": "貞觀十五年，詔曰：「朕聽朝之暇，頗觀前史，每覽名賢佐時，忠臣徇國，何嘗不想見其人，廢書欽歎！至於近代以來，年載非遠，然其胤緒或當見存，縱未能顯加旌擢，無容棄之遐裔。其周、隋二代名臣及忠節子孫，有貞觀已來犯罪流配者，宜令所司具録奏聞。」於是多從矜宥。"
        },
        {
            "chapter": 33,
            "paragraph": "1",
            "id": "215",
            "html": "貞觀二年，太宗謂朝集使曰：「任土作貢，布在前典，當州所産，則充庭實。比聞都督、刺史邀射聲名，厥土所賦，或嫌其不善，逾境外求，更相倣效，遂以成俗。極爲勞擾，宜改此弊，不得更然。」"
        },
        {
            "chapter": 33,
            "paragraph": "2",
            "id": "216",
            "html": "貞觀中，林邑國貢白鸚鵡，性辯慧，尤善應答，屢有苦寒之言。太宗愍之，付其使，令還放於林藪。"
        },
        {
            "chapter": 33,
            "paragraph": "3",
            "id": "217",
            "html": "貞觀十二年，疏勒、朱俱波、甘棠遣使貢方物，太宗謂羣臣曰：「向使中國不安，日南、西域朝貢使亦何緣而至？朕何德以堪之！睹此翻懷危懼。近代平一天下，拓定邊方者，惟秦皇、漢武。始皇暴虐，至子而亡；漢武驕奢，國祚幾絶。朕提三尺劍以定四海，遠夷率服，億兆乂安，自謂不減二主也。然念二主末途，皆不能自保，由是每自懼危亡，必不敢懈怠。惟藉公等直言正諫，以相匡弼。若惟揚美隱惡，共進諛言，則國之危亡，可立而待也。」"
        },
        {
            "chapter": 33,
            "paragraph": "4",
            "id": "218",
            "html": "貞觀十八年，太宗將伐高麗，其莫離支遣使貢白金。黄門侍郎褚遂良諫曰：「莫離支虐殺其主，九夷所不容，陛下以之興兵，將事弔伐，爲遼山之人報主辱之耻。古者討弒君之賊，不受其賂。昔宋督遺魯君以郜鼎，桓公受之於大廟，臧哀伯諫曰：『君人者將昭德塞違，今滅德立違，而置其賂器於大廟，百官象之，又何誅焉！武王克商，遷九鼎于雒邑，義士猶或非之。而况將昭違亂之賂器，置諸大廟，其若之何？』夫春秋之書，百王取法，若受不臣之筐篚，納弑逆之朝貢，不以爲愆，何所致伐？臣謂莫離支所獻，自不合受。」太宗從之。"
        },
        {
            "chapter": 33,
            "paragraph": "5",
            "id": "219",
            "html": "貞觀十九年，高麗王高藏及莫離支蓋蘇文遣使獻二美女，太宗謂其使曰：「朕憫此女離其父母兄弟於本國，若愛其色而傷其心，我不取也。」並却還之本國。"
        },
        {
            "chapter": 33,
            "paragraph": "6",
            "id": "220",
            "html": "貞觀九年，上謂侍臣曰：「爲政之要，必須禁末作。傳曰：『雕琢刻鏤傷農事，纂組文彩害女工。』聖人制法，莫不崇節儉，革奢侈。又帝王凡有興造，亦須貴順物情。昔大禹鑿九山，通九江，用人力極廣，而無怨讟者，物情所欲，共衆所有故也。秦始皇營建宫室，而人多謗議者，爲徇其私，不與衆共故也。朕今欲造一殿，材木已具，遠想秦皇之事，遂復不作也。古人云：『不作無益，不見可欲，使心不亂。』至如雕鏤器物，珠玉服玩，若恣其驕奢，則危亡可立待也。自今王公已下，準品秩。不合服用者，宜一切禁斷。」由是數十年閒，風俗簡朴，財帛富饒，無復飢寒之弊。"
        },
        {
            "chapter": 34,
            "paragraph": "1",
            "id": "221",
            "html": "貞觀初，太宗從容謂侍臣曰：「周武平紂之亂，以有天下，秦皇因周之衰，遂吞六國，其得天下不殊，祚運長短若此之相懸也？」尚書右僕射蕭瑀進曰：「紂爲無道，天下苦之，故八百諸侯不期而會。周室微，六國無罪，秦氏專任智力，蠶食諸侯。平定雖同，人情則異。」太宗曰：「不然，周既克殷，務弘仁義；秦既得志，專行詐力。非但取之有異，抑亦守之不同。祚之修短，意在兹乎！」"
        },
        {
            "chapter": 34,
            "paragraph": "2",
            "id": "222",
            "html": "貞觀二年，太宗謂黄門侍郎王珪曰：「隋開皇十四年大旱，人多饥乏。是時倉庫盈溢，竟不許賑給，乃令百姓逐糧。隋文不憐百姓而惜倉庫，比至末年，計天下儲積，得供五六十年。煬帝恃此富饒，所以奢華無道，遂至滅亡。煬帝失國，亦此之由。凡理國者，務積於人，不在盈其倉庫。古人云：『百姓不足，君孰與足。』但使倉庫可備凶年，此外何煩儲蓄！後嗣若賢，自能保其天下；如其不肖，多積倉庫，徒益其奢侈，危亡之本也。」"
        },
        {
            "chapter": 34,
            "paragraph": "3",
            "id": "223",
            "html": "貞觀五年，太宗謂侍臣曰：「天道福善禍淫，事猶影響。昔啓人亡國來奔，隋文帝不恡粟帛，大興士衆營衛安置，乃得存立。既而强富，子孫不思念報德。纔至失脱，即起兵圍煬帝於雁門。及隋國亂，又恃强深入，遂使昔安立其國家者，身及子孫，並爲頡利破亡，豈非背恩忘義所至也！」羣臣咸曰：「誠如聖旨。」"
        },
        {
            "chapter": 34,
            "paragraph": "4",
            "id": "224",
            "html": "貞觀九年，太宗謂魏徵曰：「頃讀周、齊史，末代亡國之主，爲惡多相類也。齊主深好奢侈，所有府庫，用之略盡，乃至關市無不税斂。朕常謂此猶如饞人自食其肉，肉盡必死。人君賦斂不已，百姓既弊，其君亦亡，齊主即是也。然天元、齊主，若爲優劣？」徵對曰：「二主亡國雖同，其行則别。齊主懦弱，政出多門，國無綱紀，遂至亡滅。天元性凶而强，威福在己，亡國之事，皆在其身，以此論之，齊主爲劣。」"
        },
        {
            "chapter": 35,
            "paragraph": "1",
            "id": "225",
            "html": "武德九年冬，突厥頡利、突利二可汗，以其衆二十萬，至渭水便橋之北，遣酋帥執失思力入朝爲覘，自張形勢云：「二可汗總兵百萬，今已至矣。」乃請返命。太宗謂曰：「我與突厥面自和親，汝則背之，我無所愧。何輒將兵入我畿縣，自誇强盛，我當先戮爾矣！」思力懼而請命，蕭瑀、封德彝請禮而遣之，太宗曰：「不然。今若放還，必謂我懼。」乃遣囚之。太宗曰：「頡利聞我國家新有内難，朕又初即位，所以率其兵衆，直至於此，謂我不敢拒之。朕若閉門自守，虜必縱兵大掠。强弱之勢，在今一策。朕將獨出，以示輕之，且耀軍容，使知必戰。事出不意，乖其本圖，制服匈奴，在兹舉矣。」遂單馬而進，隔津與語，頡利莫能測。俄而六軍繼至，頡利見軍容大盛，又知思力就拘，由是大懼，請盟而退。"
        },
        {
            "chapter": 35,
            "paragraph": "2",
            "id": "226",
            "html": "貞觀初，嶺南諸州奏言高州酋帥馮盎、談殿阻兵反叛，詔將軍藺謩發江、嶺數十州兵討之。秘書監魏徵諫曰：「中國初定，瘡痍未復，嶺表瘴癘，山川阻深，兵運難繼，疾疫或起，若不如意，悔不可追。且馮盎若反，即須及中國未寧，交結遠人，分斷險要，破掠州縣，署置官司。何因告來數年，兵不出境？此則反形未成，無容動衆。陛下既未遣使人就彼觀察，即來朝謁，恐不見明。今若遣使，分明曉諭，必不勞師旅，自致闕庭。」太宗從之，嶺表悉定。侍臣奏言：「馮盎、談殿，往年恒相征伐。當時議者，屢請討之。陛下發一單使，令嶺外恬然。」太宗曰：「初，嶺南諸州盛言盎反，朕必欲討之，魏徵頻諫，以爲不可，但懷之以德，必不討自來。既從其計，遂得嶺表無事，不勞而定，勝於十萬之師。」乃賜徵絹五百匹。徵辭曰：「陛下德化所被，八表安寧，臣豈敢貪天之功以爲己力。」太宗曰：「臣有善須顯揚，正令如此也。」杜如晦曰：「陛下聖明，故推功歸善於下。前代王者，皆以爲難。」"
        },
        {
            "chapter": 35,
            "paragraph": "3",
            "id": "227",
            "html": "貞觀四年，有司上言：「林邑國蠻，表疏不順，請發兵討擊之。」太宗曰：「兵者，凶器，不得已而用之。故漢光武云：『每一發兵，不覺頭鬢爲白。』自古以來，窮兵極武，未有不亡者也。苻堅自恃兵强，欲必吞晉室，興兵百萬，一舉而亡。隋主亦欲必取高麗，頻年勞役，人不勝怨，遂死於匹夫之手。至如頡利，往歲數來侵我國家，部落疲於征役，遂至滅亡。朕今見此，豈得輒即發兵？經歷山險，土多瘴癘，若我兵士疾疫，雖尅翦此蠻，亦何所補？言語之間，何足介意！」竟不討之。"
        },
        {
            "chapter": 35,
            "paragraph": "4",
            "id": "228",
            "html": "貞觀五年，康國請歸附。太宗謂侍臣曰：「前代帝王，大有務廣土地，以求身後之虚名，無益於身，其人甚困。假令於身有益，於百姓有損，朕必不爲，况求虚名而損百姓乎！康國既來歸朝，有急難不得不救。兵行萬里，豈得無勞於人？若勞人求名，非朕所欲。所請歸附，不須納也。」"
        },
        {
            "chapter": 35,
            "paragraph": "5",
            "id": "229",
            "html": "貞觀十四年，兵部尚書侯君集伐高昌。及師次柳谷，候騎言：「高昌王麴文泰死，尅日將葬，國人咸集，以二千輕騎襲之，可盡得也。」副將薛萬均、姜行本皆以爲然。君集曰：「天子以高昌驕慢，使吾恭行天誅，乃於墟墓間以襲其葬，不足稱武，此非問罪之師也。」遂按兵以待葬畢，然後進軍，平其國。"
        },
        {
            "chapter": 35,
            "paragraph": "6",
            "id": "230",
            "html": "貞觀十六年，太宗謂侍臣曰：「北狄代爲寇亂，今延陀倔强，須早爲之所。朕熟思之，惟有二策：選徒十萬，擊而虜之，滌除兇醜，百年無事，此一策也；若遂其來請，與之爲婚媾，朕爲蒼生父母，苟可利之，豈惜一女！北狄風俗，多由内政，亦既生子，則我外孫，不侵中國，斷可知矣。以此而言，邊境足得三十年來無事。舉此二策，何者爲先？」司空房玄齡對曰：「遭隋室大亂之後，户口太半未復，兵凶戰危，聖人所慎，和親之策，實天下幸甚。」"
        },
        {
            "chapter": 35,
            "paragraph": "7",
            "id": "231",
            "html": "貞觀十七年，太宗謂侍臣曰：「蓋蘇文殺其主而奪其國政，誠不可忍。今日國家兵力，取之不難。朕未能即動兵衆，且令契丹、靺鞨攪擾之，何如？」房玄齡對曰：「臣觀古之列國，無不以强陵弱，以衆暴寡。今陛下撫養蒼生，將士勇鋭，力有餘而不取之，所謂止戈爲武者也。昔漢武帝屢伐匈奴，隋後主三征遼左，人貧國敗，實此之由，惟陛下詳察。」太宗曰：「善！」"
        },
        {
            "chapter": 35,
            "paragraph": "8",
            "id": "232",
            "html": "貞觀十八年，太宗以高麗莫離支賊殺其主，殘虐其下，議將討之。諫議大夫褚遂良進曰：「陛下兵機神算，人莫能知。昔隋末亂離，克平寇難。及北狄侵邊，西蕃失禮，陛下欲命將擊之，羣臣莫不苦諫，唯陛下明略獨斷，卒並誅夷。今聞陛下將伐高麗，意皆熒惑。然陛下神武英聲，不比周、隋之主，兵若渡遼，事須尅捷，萬一不獲，無以威示遠方，必更發怒，再動兵衆，若至於此，安危難測。」太宗然之。"
        },
        {
            "chapter": 35,
            "paragraph": "9",
            "id": "233",
            "html": "貞觀十九年，太宗親征高麗，開府儀同三司尉遲敬德奏言：「車駕若自往遼左，皇太子又監國定州，東西二京，府庫所在，雖有鎮守，終是空虚，遼東路遥，恐有玄感之變。且邊隅小國，不足親勞萬乘。若克勝，不足爲武；儻不勝，翻爲所笑。伏請委之良將，自可應時摧滅。」太宗雖不從其諫，而識者是之。"
        },
        {
            "chapter": 35,
            "paragraph": "10",
            "id": "234",
            "html": "禮部尚書江夏王道宗從太宗征高麗，詔道宗與李勣爲前鋒。及濟遼水尅蓋牟城，逢賊兵大至，軍中僉欲深溝保險，待太宗至徐進。道宗議曰：「不可。賊赴急遠來，兵實疲頓，恃衆輕我，一戰可摧。昔耿弇不以賊遺君父，我既職在前軍，當須清道以待輿駕。」李勣大然其議。乃率驍勇數百驕直衝賊陣，左右出入。勣因合擊，大破之。太宗至，深加賞勞。道宗在陣損足，帝親爲其針，賜以御膳。"
        },
        {
            "chapter": 35,
            "paragraph": "11",
            "id": "235",
            "html": "太宗帝範曰：「夫兵甲者，國家凶器也。土地雖廣，好戰則人凋；邦境雖安，忘戰則人殆。凋非保全之術，殆非擬寇之方，不可以全除，不可以常用。故農隙講武，習威儀也；三年治兵，辨等列也。是以勾踐軾蛙，卒成霸業；徐偃棄武，終以喪邦。何也？越習其威，徐忘其備也。孔子曰：『以不教人戰，是謂棄之。』故知弧矢之威，以利天下，此用兵之機也。」"
        },
        {
            "chapter": 35,
            "paragraph": "12",
            "id": "236",
            "html": "貞觀二十二年，太宗將重討高麗。是時，房玄齡寢疾增劇，顧謂諸子曰：「當今天下清謐，咸得其宜，唯欲東討高麗不停，方爲國害。主上含怒决意，臣下莫敢犯顔。吾知而不言，可謂銜恨入地。」遂上表諫曰：\n\t臣聞兵惡不戢，武貴止戈。當今聖化所覃，無遠不暨。上古所不臣者，陛下皆能臣之；所不制者，皆能制之。詳觀古今，爲中國患害，無過突厥。遂能坐運神策，不下殿堂，大小可汗相次束手，分典禁衛，執戟行間。其後延陀鴟張，尋就夷滅，鐵勒慕義，請置州縣，沙漠已北，萬里無塵。至如高昌叛换於流沙，吐渾首鼠於積石，偏師薄伐，俱從平蕩。高麗歷代逋誅，莫能討擊。陛下責其逆亂，殺主虐人，親總六軍，問罪遼、碣。未經旬日，即拔遼東，前後虜獲，數十萬計，分配諸州，無處不滿。雪往代之宿耻，掩崤陵之枯骨，比功校德，萬倍前王。此聖主之所自知，微臣安敢備説。\n\t且陛下仁風被于率土，孝德彰於配天。睹夷狄之將亡，則指期數歲；授將帥之節度，則决機萬里。屈指而候驛，視景而望書，符應若神，算無遺策。擢將於行伍之中，取士於凡庸之末。遠夷單使，一見不忘；小臣之名，未嘗再問。箭穿七札，弓貫六鈞。加以留情墳典，屬意篇什，筆邁鍾、張，詞窮賈、馬。文鋒既振，則宫徵自諧；輕翰暫飛，則花蘤競發。撫萬姓以慈，遇羣臣以禮。褒秋毫之善，解吞舟之網。逆耳之諫必聽，膚受之愬斯絶。好生之德，禁障塞於江湖；惡殺之仁，息鼓刀於屠肆。鳧鶴荷稻粱之惠，犬馬蒙帷蓋之恩。降乘吮思摩之瘡，登堂臨魏徵之柩。哭戰亡之卒，則哀動六軍；負填道之薪，則精感天地。重黔黎之大命，特盡心於庶獄。臣心識昏憒，豈足論聖功之深遠，談天德之高大哉！陛下兼衆美而有之，靡不備具，微臣深爲陛下惜之重之，愛之寶之。\n\t周易曰：「知進而不知退，知存而不知亡，知得而不知喪。」又曰：「知進退存亡，而不失其正者，其惟聖人乎！」由此言之，進有退之義，存有亡之機，得有喪之理，老臣所以爲陛下惜之者，蓋謂此也。老子曰：「知足不辱，知止不殆。」臣謂陛下威名功德，亦可足矣；拓地開疆，亦可止矣。彼高麗者，邊夷賤類，不足待以仁義，不可責以常禮。古來以魚鱉畜之，宜從闊略。若必欲絶其種類，深恐獸窮則搏。且陛下每决死囚，必令三覆五奏，進素食、停音樂者，蓋以人命所重，感動聖慈也。况今兵士之徒，無一罪戾，無故驅之於行陣之間，委之於鋒刃之下，使肝腦塗地，魂魄無歸，令其老父孤兒、寡妻慈母，望轊車而掩泣，抱枯骨而摧心，足變動陰陽，感傷和氣，實天下之冤痛也。且兵，凶器也；戰者，危事也，不得已而用之。向使高麗違失臣節，而陛下誅之可也；侵擾百姓，而陛下滅之可也；久長能爲中國患，而陛下除之可也。有一於此，雖日殺萬夫，不足爲愧。今無此三條，坐煩中國，内爲舊王雪怨，外爲新羅報讎，豈非所存者小，所損者大？\n\t願陛下遵皇祖老子止足之誡，以保萬代巍巍之名。發霈然之恩，降寬大之詔，順陽春以布澤，許高麗以自新，焚凌波之船，罷應募之衆，自然華夷慶賴，遠肅邇安。臣老病三公，朝夕入地，所恨竟無塵露，微增海岳。謹罄殘魂餘息，預代結草之誠。儻蒙録此哀鳴，即臣死且不朽。\n\t太宗見表嘆曰：「此人危篤如此，尚能憂我國家。」雖諫不從，終爲善策。"
        },
        {
            "chapter": 35,
            "paragraph": "13",
            "id": "237",
            "html": "貞觀二十二年，軍旅亟動，宫室互興，百姓頗有勞弊。充容徐氏上疏諫曰：\n\t貞觀已來，二十有二載，風調雨順，年登歲稔，人無水旱之弊，國無饑饉之災。昔漢武守文之常主，猶登刻玉之符；齊桓小國之庸君，尚圖泥金之望。陛下推功損己，讓德不居。億兆傾心，猶闕告成之禮；云、亭佇謁，未展升中之儀。此之功德，足以咀嚼百王，網羅千代者矣。然古人有云：「雖休勿休」，良有以也。守始保末，聖哲罕兼。是知業大者易驕，願陛下難之；善始者難終，願陛下易之。\n\t竊見頃年以來，力役兼總，東有遼海之軍，西有崑丘之役，士馬疲於甲胄，舟車倦於轉輸。且召募役戍，去留懷死生之痛；因風阻浪，人米有漂溺之危。一夫力耕，年無數十之獲；一船致損，則傾數百之糧。是猶運有盡之農功，填無窮之巨浪，圖未獲之他衆，喪已成之我軍。雖除凶伐暴，有國常規，然黷武玩兵，先哲所戒。昔秦皇併吞六國，反速危亡之基；晉武奄有三方，翻成覆敗之業。豈非矜功恃大，棄德而輕邦；圖利忘害，肆情而縱欲？遂使悠悠六合，雖廣不救其亡；嗷嗷黎庶，因弊以成其禍。是知地廣非常安之術，人勞乃易亂之源。願陛下布澤流仁，矜恤疲弊，减行役之煩，增湛露之惠。\n\t妾又聞爲政之本，貴在無爲。竊見土木之功，不可兼遂。北闕初建，南營翠微，曾未逾時，玉華創制。雖復因山藉水非無築架之勞；損之又損，頗有工力之費。終以茅茨示約，猶興木石之疲；假使和雇取人，不無煩擾之弊。是以卑宫菲室，聖王之所安；金屋瑶臺，驕主之爲麗。故有道之君，以逸逸人；無道之君，以樂樂身。願陛下使之以時，則力不竭矣；用而息之，則人斯悦矣。\n\t夫珍玩技巧，爲喪國之斧斤；珠玉錦繡，實迷心之酖毒。竊見服玩纖靡，如變化於自然；職貢珍奇，若神仙之所製。雖馳華於季俗，實敗素於淳風。是知漆器非延叛之方，桀造之而人叛；玉杯豈招亡之術，紂用之而國亡。方驗侈麗之源，不可不遏。夫作法於儉，猶恐其奢；作法於奢，何以制後？伏惟陛下，明照未形，智周無際，窮奥秘於麟閣，盡探賾於儒林。千王理亂之蹤，百代安危之迹，興衰禍福之數，得失成敗之機，故亦苞吞心府之中，循環目圍之内，乃宸衷之久察，無假一二言焉。惟恐知之非難，行之不易，志驕於業泰，體逸於時安。伏願抑志裁心，慎終成始，削輕過以添重德，擇今是以替前非，則鴻名與日月無窮，盛業與乾坤永大！\n\t太宗善其言，優賜甚厚。"
        },
        {
            "chapter": 36,
            "paragraph": "1",
            "id": "238",
            "html": "貞觀四年，李靖擊突厥頡利，敗之，其部落多歸降者。詔議安邊之術，中書令温彦博議：「請於河南處之。準漢建武時，置降匈奴於五原塞下，全其部落，得爲捍蔽，又不離其土俗，因而撫之，一則實空虚之地，二則示無猜之心，故是含育之道也。」太宗從之。秘書監魏徵曰：「匈奴自古至今，未有如斯之破敗，此是上天勦絶，宗廟神武。且其世寇中國，百姓冤讎，陛下以其爲降，不能誅滅，即宜遣還河北，居其舊土。匈奴人面獸心，非我族類，强必寇盗，弱則卑服，不顧恩義，其天性也。秦、漢患之若是，故發猛將以擊之，收其河南以爲郡縣，陛下奈何以内地居之？且今降者幾至十萬，數年之間，滋息過倍，居我肘腋，甫邇王畿，心腹之疾，將爲後患，尤不可處以河南也。」温彦博曰：「天子之於物也，天覆地載，有歸我者則必養之。今突厥破滅，餘落歸附，陛下不加憐愍，棄而不納，非天地之道，阻四夷之意，臣愚甚謂不可。處之河南，所謂死而生之，亡而存之，懷我厚恩，終無叛逆。」魏徵又曰：「晉代有魏時，胡落分居近郡，郭欽、江統勸逐出塞外，武帝不用其言，數年之後，遂傾瀍、洛。前代覆車，殷鑒不遠。陛下必用彦博言，遣居河南，所謂養獸自遺患也。」彦博又曰：「臣聞聖人之道，無所不通。突厥餘魂，以命歸我，收居内地，教以禮法，選其酋首，遣居宿衛，畏威懷德，何患之有？且光武居南單于於内郡，以爲漢藩翰，終于一代，不有叛逆。」太宗竟從其議，自幽州至靈州，置順、祐、化、長四州都督府以處之，其人居長安者近且萬家。\n\t十三年，太宗幸九成宫，突利可汗弟中郎將阿史那結社率陰結所部，并擁突利子賀羅鶻夜犯御營，事敗，皆捕斬之。太宗自是不直突厥，悔處其部衆於中國，還其舊部於河北，建牙於故定襄城，立李思摩爲乙彌泥熟俟利苾可汗以主之。因謂侍臣曰：「中國百姓，天下根本；四夷之人，乃同枝葉。擾其根本以厚枝附，用求久安，未之有也。初不納魏徵之言，遂覺勞費日甚，幾失久安之道。」"
        },
        {
            "chapter": 36,
            "paragraph": "2",
            "id": "239",
            "html": "貞觀十四年，太宗與侍臣議安置突厥之事。中書令温彦博對曰：「隋文帝勞兵馬，費倉庫，樹立可汗，令復其國，後遂孤恩失信，圍煬帝於雁門。今陛下仁厚，從其所欲，河南、河北，任情居住，各有酋長，不相統屬，力散勢分，安能爲害？」給事中杜楚客進曰：「北狄人面獸心，難以德懷，易以威服。今令其部落散處河南，逼近中華，久必爲患。至如雁門之役，雖是突厥背恩，自由隋主無道，中國以之喪亂，豈得云興復亡國以致此禍？夷不亂華，前哲明訓；存亡繼絶，列聖通規。臣恐事不師古，難以長久。」太宗嘉其言，方務懷柔，未之從也。\n\t自突厥頡利破後，諸部落首領來降者，皆拜將軍中郎將，布列朝廷，五品已上百餘人，殆與朝士相半。唯拓拔不至，又遣招慰之，使者相望於道。涼州都督李大亮，以爲於事無益，徒費中國，上疏曰：「臣聞欲綏遠者，必先安近。中國百姓，天下根本；四夷之人，猶於枝葉。擾其根本以厚枝附，而求久安，未之有也。自古明王，化中國以信，馭夷狄以權。故春秋云：『戎狄豺狼，不可厭也；諸夏親昵，不可棄也。』自陛下君臨區宇，深根固本，人逸兵强，九州殷盛，四夷自服。今者招致突厥，雖入提封，臣愚稍覺勞費，未悟其有益也。然河西民庶，鎮禦藩夷，州縣蕭條，户口鮮少，加因隋亂，减耗尤多。突厥未平之前，尚不安業；匈奴微弱以來，始就農畝。若即勞役，恐致妨損。以臣愚惑，請停招慰。且謂之荒服者，故臣而不内。是以周室愛民攘狄，竟延七百之齡；秦王輕戰事胡，四十載而絶滅。漢文養兵静守，天下安豐；孝武揚威遠略，海内虚耗，雖悔輪臺，追已不及。至于隋室，早得伊吾，兼統鄯善、且末，既得之後，勞費日甚，虚内致外，竟損無益。遠尋秦、漢，近觀隋室，動静安危，昭然備矣。伊吾雖已臣附，遠在藩磧，民非夏人，地多沙鹵。其自竪立稱藩附庸者，請羈縻受之，使居塞外，必畏威懷德，永爲藩臣，蓋行虚惠而收實福矣。近日突厥傾國入朝，既不能俘之江淮，以變其俗，乃置於内地，去京不遠，雖則寬仁之義，亦非久安之計也。每見一人初降，賜物五匹、袍一領，酋帥悉授大官，禄厚位尊，理多糜費，以中國之租賦，供積惡之凶虜，其衆益多，非中國之利也。」太宗不納。"
        },
        {
            "chapter": 36,
            "paragraph": "3",
            "id": "240",
            "html": "貞觀十四年，侯君集平高昌之後，太宗欲以其國爲州縣。魏徵曰：「陛下初臨天下，高昌王先來朝謁。自後數有商胡稱其遏絶貢獻，加之不禮大國詔使，遂使王誅載加。若罪止文泰，斯亦可矣。未若因撫其民而立其子，所謂伐罪弔民，威德被於遐外，爲國之善者也。今若利其土壤以爲州縣，常須千餘人鎮守。數年一易，每往來交替，死者十有三四。遣辦衣資，離别親戚，十年之後，隴右空虚，陛下終不得高昌撮穀尺布以助於中國。所謂散有用而事無用，臣未見其可。」太宗不從，竟以其地置西州，仍於西州置安西都護府，每歲調發千餘人，防遏其地。黄門侍郎褚遂良亦以爲不可，上疏曰：「臣聞古者哲后臨朝，明王創制，必先華夏而後夷狄，廣諸德化，不事遐荒。是以周宣薄伐，至境而反；始皇遠塞，中國分離。陛下誅滅高昌，威加西域，收其鯨鯢，以爲州縣。然則王師初發之歲，河西供役之年，飛蒭輓粟，十室九空，數郡蕭然，五年不復。陛下歲遣千餘人，而遠事屯戍，終年離别，萬里思歸。去者資裝，自須營辦，既賣菽粟，傾其機杼。經途死亡，復在言外。兼遣罪人，增其防遏。所遣之内，復有逃亡，官司捕捉，爲國生事。高昌途路，沙磧千里，冬風冰冽，夏風如焚，行人去來，遇之多死。易云『安不忘危，理不忘亂。』設令張掖塵飛，酒泉烽舉，陛下豈能得高昌一人斗粟而及事乎？終須發隴右諸州，星馳電擊。由斯而言，此河西者方以腹心，彼高昌者他人手足，豈得糜費中華，以事無用？陛下平頡利於沙塞，滅吐渾於西海。突厥餘落，爲立可汗；吐渾遺萌，更樹君長。復立高昌，非無前例，此所謂有罪而誅之，既服而立之。宜擇高昌可立者，徵給首領，遣還本國，負戴洪恩，長爲藩翰。中國不擾，既富且寧，傳之子孫，以貽永代。」疏奏，不納。\n\t至十六年，西突厥遣兵寇西州，太宗謂侍臣曰：「朕聞西州有警急，雖不足爲害，然豈能無憂乎？往者初平高昌，魏徵、褚遂良勸朕立麴文泰子弟，依舊爲國，朕竟不用其計，今日方自悔責。昔漢高祖遭平城之圍而賞婁敬，袁紹敗於官渡而誅田豐，朕恒以此二事爲誡，寧得忘所言者乎！」"
        },
        {
            "chapter": 37,
            "paragraph": "1",
            "id": "241",
            "html": "貞觀初，太宗謂侍臣曰：「隋煬帝廣造宫室，以肆行幸，自西京至東都，離宫别館，相望道次，乃至并州、涿郡，無不悉然。馳道皆廣數百步，種樹以飾其傍。人力不堪，相聚爲賊。逮至末年，尺土一人，非復己有。以此觀之，廣宫室，好行幸，竟有何益？此皆朕耳所聞，目所見，深以自誡。故不敢輕用人力，惟令百姓安静，無有怨叛而已。」"
        },
        {
            "chapter": 37,
            "paragraph": "2",
            "id": "242",
            "html": "貞觀十一年，太宗幸洛陽宫，泛舟于積翠池，顧謂侍臣曰：「此宫觀臺沼並煬帝所爲，驅役生人，窮此雕麗，復不能守此一都，以萬人爲慮。好行幸不息，人所不堪。昔詩人云：『何草不黄？何日不行？』『大東小東，杼軸其空。』正謂此也。遂使天下怨叛，身死國滅，今其宫苑盡爲我有。隋氏傾覆者，豈惟其君無道，亦由股肱無良。如宇文述、虞世基、裴藴之徒，居高官，食厚禄，受人委任，惟行諂佞，蔽塞聰明，欲令其國無危，理不可得也。」司空長孫無忌奏言：「隋氏之亡，其君則杜塞忠讜之言，臣則苟欲自全，左右有過，初不糾舉，寇盗滋蔓，亦不實陳。據此，即不惟天道，實由君臣不相匡弼。」太宗曰：「朕與卿等承其餘弊，惟須弘道移風，使萬代永賴矣。」"
        },
        {
            "chapter": 37,
            "paragraph": "3",
            "id": "243",
            "html": "貞觀十三年，太宗謂魏徵等曰：「隋煬帝承文帝餘業，海内殷阜，若能常據關中，豈有傾敗？遂不顧百姓，行幸無期，徑往江都，不納董純、崔象等諫諍，身戮國滅，爲天下笑。雖復帝祚長短，委以玄天；而福善禍淫，亦由人事。朕每思之，若欲君臣長久，國無危敗，君有違失，臣須極言。朕聞卿等規諫，縱不能當時即從，再三思審，必擇善而用之。」"
        },
        {
            "chapter": 38,
            "paragraph": "1",
            "id": "244",
            "html": "秘書監虞世南以太宗頗好畋獵，上疏諫曰：「臣聞秋獮冬狩，蓋惟恒典；射隼從禽，備乎前誥。伏惟陛下，因聽覽之餘辰，順天道以殺伐，將欲摧班碎掌，親御皮軒，窮猛獸之窟穴，盡逸材之林藪。夷兇翦暴，以衛黎元，收革擢羽，用充軍器，舉旗效獲，式遵前古。然黄屋之尊，金輿之貴，八方之所仰德，萬國之所繫心，清道而行，猶戒銜橛，斯蓋重慎防微，爲社稷也。是以馬卿直諫於前，張昭變色於後，臣誠細微，敢忘斯義？且天弧星罼，所殪已多，頒禽賜獲，皇恩亦溥。伏願時息獵車，且韜長戟，不拒蒭蕘之請，降納涓澮之流，袒裼徒搏，任之羣下，則貽範百王，永光萬代。」太宗深嘉其言。"
        },
        {
            "chapter": 38,
            "paragraph": "2",
            "id": "245",
            "html": "谷那律爲諫議大夫，嘗從太宗出獵，在途遇雨。太宗問曰：「油衣若爲得不漏？」對曰：「能以瓦爲之，必不漏矣！」意欲太宗弗數遊獵，大被嘉納，賜帛二百段，加以金帶。"
        },
        {
            "chapter": 38,
            "paragraph": "3",
            "id": "246",
            "html": "貞觀十四年，太宗幸同州沙苑，親格猛獸，復晨出夜還。特進魏徵奏曰：「臣聞書美文王不敢盤于遊田，傳述虞箴稱夷羿以爲戒。昔漢文臨霸坂欲馳下，袁盎攬轡曰：『聖主不乘危，不徼幸，今陛下騁六飛，馳不測之山，如有馬驚車覆，陛下縱欲自輕，柰高廟何？』孝武好格猛獸，相如進諫：『力稱烏獲，捷言慶忌，人誠有之，獸亦宜然。猝遇逸材之獸，駭不存之地，雖烏獲、逄蒙之伎不得用，而枯木朽株盡爲難矣。雖萬全而無患，然本非天子所宜近。』孝元郊泰畤，因留射獵，薛廣德奏稱：『竊見關東困極，百姓離災，今日撞亡秦之鐘，歌鄭、衛之樂，士卒暴露，從官勞倦，顧其如宗廟社稷何？』憑河暴虎，未之戒也。臣竊思此數帝，心豈木石，獨不好馳騁之樂？而割情屈己，從臣下之言者，志存爲國，不爲身也。臣伏聞車駕近出，親格猛獸，晨往夜還，以萬乘之尊，闇行荒野，踐深林，涉豐草，甚非萬全之計。願陛下割私情之娱，罷格獸之樂，上爲宗廟社稷，下慰羣僚兆庶。」太宗曰：「昨日之事，偶屬塵昏，非故然也，自今深用爲誡。」"
        },
        {
            "chapter": 38,
            "paragraph": "4",
            "id": "247",
            "html": "貞觀十四年，冬十月，太宗將幸櫟陽遊獵，縣丞劉仁軌以收穫未畢，非人君順動之時，詣行所上表切諫。太宗遂罷獵，擢拜仁軌新安令。"
        },
        {
            "chapter": 39,
            "paragraph": "1",
            "id": "248",
            "html": "貞觀六年，太宗謂侍臣曰：「朕比見衆議以祥瑞爲美事，頻有表賀慶。如朕本心，但使天下太平，家給人足，雖無祥瑞，亦可比德於堯、舜。若百姓不足，夷狄内侵，縱有芝草遍街衢，鳳凰巢苑囿，亦何異於桀、紂？嘗聞後魏時有郡吏燃連理木，煮白雉肉喫，豈得稱爲明主耶？又隋文帝深愛祥瑞，遣秘書監王劭著衣冠，在朝堂對考使焚香讀皇隋感瑞經，舊嘗見傳説此事，實以爲可笑。夫爲人君，當須至公理天下，以得萬姓之歡心。昔堯、舜在上，百姓敬之如天地，愛之如父母。動作興事，人皆樂之；發號施令，人皆悦之，此是大祥瑞也。自此後諸州所有祥瑞，並不用申奏。」"
        },
        {
            "chapter": 39,
            "paragraph": "2",
            "id": "249",
            "html": "貞觀八年，隴右山崩，大蛇屢見，山東及江、淮多大水。太宗以問侍臣，秘書監虞世南對曰：「春秋時，梁山崩，晉侯召伯宗而問焉，對曰：『國主山川，故山崩川竭，君爲之不舉，降服乘縵，祝幣以禮焉。』梁山，晉所主也。晉侯從之，故得無害。漢文帝元年，齊、楚地二十九山同日崩，水大出，令郡國無來獻，施惠於天下，遠近歡洽，亦不爲災。後漢靈帝時，青蛇見御座。晉惠帝時，大蛇長三百步，見齊地，經市入朝。按蛇宜在草野，而入市朝，所以可爲怪耳。今蛇見山澤，蓋深山大澤必有龍蛇，亦不足怪。又山東足雨，雖則其常，然陰潜過久，恐有冤獄，宜斷省繫囚，庶幾或當天意。且妖不勝德，唯修德可以銷變。」太宗以爲然，因遣使者賑恤飢餒，申理獄訟，多所原宥。"
        },
        {
            "chapter": 39,
            "paragraph": "3",
            "id": "250",
            "html": "貞觀八年，有彗星見于南方，長六丈，經百餘日乃滅。太宗謂侍臣曰：「天見彗星，由朕之不德，政有虧失，是何妖也？」虞世南對曰：「昔齊景公時有彗星見，公問晏子。晏子對曰：『公穿池沼畏不深，起臺榭畏不高，行刑罰畏不重，是以天見彗星爲公戒耳！』景公懼而修德，後十六日而星没。陛下若德政不修，雖麟鳳數見，終是無益。但使朝無闕政，百姓安樂，雖有災變，何損於時？願陛下勿以功高古人而自矜大，勿以太平漸久而自驕逸，若能慎終如始，彗星見未足爲憂。」太宗曰：「吾之理國，良無景公之過。但朕年十八便爲經綸王業，北剪劉武周，西平薛舉，東擒竇建德、王世充，二十四而天下定，二十九而居大位，四夷降伏，海内乂安，自謂古來英雄撥亂之主無見及者，頗有自矜之意，此吾之過也。上天見變，良爲是乎？秦始皇平六國，隋煬帝富有四海，既驕且逸，一朝而敗，吾亦何得自驕也？言念於此，不覺惕焉震懼！」魏徵進曰：「臣聞自古帝王未有無災變者，但能修德，災變自銷。陛下因有天變，遂能戒懼，反覆思量，深自尅責，雖有此變，必不爲災也。」"
        },
        {
            "chapter": 39,
            "paragraph": "4",
            "id": "251",
            "html": "貞觀十一年，大雨，穀水溢，衝洛城門，入洛陽宫，平地五尺，毁宫寺十九所，所漂七百餘家。太宗謂侍臣曰：「朕之不德，皇天降災，將由視聽弗明，刑罰失度，遂使陰陽舛謬，雨水乖常。矜物罪己，載懷憂惕，朕又何情獨甘滋味？每日可令尚食斷肉，進蔬食。文武百官各上封事，極言得失。」中書侍郎岑文本上封事曰：\n\t臣聞開撥亂之業，其功既難；守已成之基，其道不易。故居安思危，所以定其業也；有始有卒，所以崇其基也。今雖億兆乂安，方隅寧謐，既承喪亂之後，又接凋弊之餘，户口减損尚多，田疇墾闢猶少。覆燾之恩著矣，而瘡痍未復；德教之風被矣，而資産屢空。是以古人譬之種樹，年祀綿遠，則枝葉扶疏；若種之日淺，根本未固，雖壅之以黑墳，暖之以春日，一人摇之，必致枯槁。今之百姓，頗類於此。常加含養，則日就滋息；暫有征役，則隨而凋耗。凋耗既甚，則人不聊生；人不聊生，則怨氣充塞；怨氣充塞，則離叛之心生矣。故帝舜曰：「可愛非君，可畏非人。」孔安國曰：「人以君爲命，故可愛。君失道，人叛之，故可畏。」仲尼曰：「君猶舟也，人猶水也，水所以載舟，亦所以覆舟。」是以古之哲王雖休勿休，日慎一日者，良爲此也。\n\t伏惟陛下覽古今之事，察安危之機，上以社稷爲重，下以億兆爲念。明選舉，慎賞罰，進賢才，退不肖。聞過即改，從諫如流。爲善在於不疑，出令期於必信。頤神養性，省遊畋之娱；去奢從儉，减工役之費。務静方内，而不求闢土；載櫜弓矢，而無忘武備。凡此數者，雖爲國之恒道，陛下之所常行。臣之愚心，惟願陛下思而不怠，則至道之美，與三、五比隆；億載之祚，隨與天地長久。雖使桑穀爲妖，龍蛇作孽，雉雊於鼎耳，石言於晉地，猶當轉禍爲福，變咎爲祥，況水雨之患，陰陽恒理，豈可謂之天譴而繫聖心哉？臣聞古人有言：「農夫勞而君子養焉，愚者言而智者擇焉。」輒陳狂瞽，伏待斧鉞。\n\t太宗深納其言。"
        },
        {
            "chapter": 40,
            "paragraph": "1",
            "id": "252",
            "html": "貞觀五年，太宗謂侍臣曰：「自古帝王亦不能常化，假令内安，必有外擾。當今遠夷率服，百穀豐稔，賊盗不作，内外寧静。此非朕一人之力，實由公等共相匡輔。然安不忘危，理不忘亂，雖知今日無事，亦須思其終始。常得如此，始是可貴也。」魏徵對曰：「自古已來，元首股肱不能備具，或時君稱聖，臣即不賢；或遇賢臣，即無聖主。今陛下聖明，所以致理。向若直有賢臣，而君不思化，亦無所益。天下今雖太平，臣等猶未以爲喜，惟願陛下居安思危，孜孜不怠耳！」"
        },
        {
            "chapter": 40,
            "paragraph": "2",
            "id": "253",
            "html": "貞觀六年，太宗謂侍臣曰：「自古人君爲善者，多不能堅守其事。漢高祖，泗上一亭長耳，初能拯危誅暴，以成帝業，然更延十數年，縱逸之敗，亦不可保。何以知之？孝惠爲嫡嗣之重，温恭仁孝，而高帝惑於愛姬之子，欲行廢立。蕭何、韓信，功業甚高，蕭既妄繋，韓亦濫黜。自餘功臣，黥布之輩，懼而不安，以至反逆。君臣父子之間悖謬若此，豈非難保之明驗也？朕所以不敢恃天下之安，每思危亡以自戒懼，用保其終。」"
        },
        {
            "chapter": 40,
            "paragraph": "3",
            "id": "254",
            "html": "貞觀九年，太宗謂公卿曰：「朕端拱無爲，四夷咸服，豈朕一人之所致，實賴諸公之力耳！當思善始令終，永固鴻業，子子孫孫，遞相輔翼。使豐功厚利施於來葉，令數百年後讀我國史，鴻勳茂業粲然可觀，豈惟稱隆周、盛漢及建武、永平故事而已哉？」房玄齡進曰：「臣觀近古撥亂之主皆年逾四十，惟光武年三十三。豈如陛下年十八便事經綸，遂平天下，二十九昇爲天子，此則武勝古也。少從戎旅，不暇讀書，貞觀已來，手不釋卷，知風化之本，見理政之源。行之數年，天下大治，此又文過古也。昔周、秦以降，戎狄内侵，今戎狄稽顙，皆爲臣吏，此又懷遠勝古也。已有此功業，何得不善始慎終耶？」"
        },
        {
            "chapter": 40,
            "paragraph": "4",
            "id": "255",
            "html": "貞觀十二年，太宗謂侍臣曰：「朕讀書見前王善事，皆力行而不怠，其所任用公輩數人，誠以爲賢，然致理比於三、五之代，猶爲不逮，何也？」魏徵對曰：「今四夷賓服，天下無事，誠曠古所未有。然自古帝王初即位者，皆欲勵精爲政，比迹於堯、舜。及其安樂也，則驕奢放逸，莫能終其善。人臣初見任用者，皆欲匡主濟時，追蹤於稷、契。及其富貴也，則思苟全官爵，莫能盡其忠節。若使君臣常無懈怠，各保其終，則天下無憂不理，自可超邁前古也。」太宗曰：「誠如卿言。」"
        },
        {
            "chapter": 40,
            "paragraph": "5",
            "id": "256",
            "html": "貞觀十三年，魏徵恐太宗不能克終儉約，近歲頗好奢縱，上疏諫曰：\n\t臣觀自古帝王受圖定鼎，皆欲傳之萬代，貽厥孫謀。故其垂拱巖廊，布政天下，其語道也，必先淳朴而抑浮華；其論人也，必貴忠良而鄙邪佞；言制度也，則絶奢靡而崇儉約；談物産也，則重穀帛而賤珍奇。然受命之初，皆遵之以成治；稍安之後，多反之而敗俗。其故何哉？豈不以居萬乘之尊，有四海之富，出言而莫己逆，所爲而人必從，公道溺於私情，禮節虧於嗜欲故也？語曰：「非知之難，行之惟難；非行之難，終之斯難。」所言信矣。\n\t伏惟陛下，年甫弱冠，大拯橫流，削平區宇，肇開帝業。貞觀之初，時方克壯，抑損嗜欲，躬行節儉，内外康寧，遂臻至治。論功則湯、武不足方，語德則堯、舜未爲遠。臣自擢居左右，十有餘年，每侍帷幄，屢奉明旨。常許仁義之道，守而不失；儉約之志，終始不渝。一言興邦，斯之謂也。德音在耳，敢忘之乎？而頃年已來，稍乖曩志，敦朴之理，漸不克終。謹以所聞，列之如左：\n\t陛下貞觀之初，無爲無欲，清静之化，遠被遐荒。考之於今，其風漸墜，聽言則遠超於上聖，論事則未逾於中主。何以言之？漢文、晉武俱非上哲，漢文辭千里之馬，晉武焚雉頭之裘。今則求駿馬於萬里，市珍奇於域外，取怪於道路，見輕於戎狄，此其漸不克終一也。\n\t昔子貢問理人於孔子，孔子曰：「懔乎若朽索之馭六馬。」子貢曰：「何其畏哉？」子曰：「不以道導之，則吾讎也，若何其不畏？」故書曰：「民惟邦本，本固邦寧。」「爲人上者，奈何不敬？」陛下貞觀之始，視人如傷，恤其勤勞，愛之猶子，每存簡約，無所營爲。頃年已來，意在奢縱，忽忘卑儉，輕用人力，乃云：「百姓無事則驕逸，勞役則易使。」自古以來，未有由百姓逸樂而致傾敗者也，何有逆畏其驕逸而故欲勞役之哉？恐非興邦之至言，豈安人之長算？此其漸不克終二也。\n\t陛下貞觀之初，損己以利物，至於今者，縱欲以勞人。卑儉之迹歲改，驕侈之情日異。雖憂人之言不絶於口，而樂身之事實切於心。或時欲有所營，慮人致諫，乃云：「若不爲此，不便我身。」人臣之情，何可復争？此直意在杜諫者之口，豈曰擇善而行者乎？此其漸不克終三也。\n\t立身成敗，在於所染。蘭芷鮑魚，與之俱化。慎乎所習，不可不思。陛下貞觀之初，砥礪名節，不私於物，唯善是與，親愛君子，疏斥小人。今則不然，輕褻小人，禮重君子。重君子也，敬而遠之；輕小人也，狎而近之。近之則不見其非，遠之則莫知其是。莫知其是，則不間而自疏；不見其非，則有時而自昵。昵近小人，非致理之道；疏遠君子，豈興邦之義？此其漸不克終四也。\n\t書曰：「不作無益害有益，功乃成；不貴異物賤用物，人乃足。犬馬非其土性不畜，珍禽奇獸弗育於國。」陛下貞觀之初，動遵堯、舜，捐金抵璧，反朴還淳。頃年以來，好尚奇異，難得之貨，無遠不臻，珍玩之作，無時能止。上好奢靡而望下敦朴，未之有也。末作滋興，而求農人豐實，其不可得亦已明矣。此其漸不克終五也。\n\t貞觀之初，求賢如渴，善人所舉，信而任之，取其所長，恒恐不及。近歲已來，由心好惡，或衆善舉而用之，或一人毁而棄之，或積年任而用之，或一朝疑而遠之。夫行有素履，事有成跡，所毁之人，未必可信於所舉；積年之行，不應頓失於一朝。君子之懷，蹈仁義而弘大德；小人之性，好讒毁以爲身謀。陛下不審察其根源，而輕爲之臧否，是使守道者日疏，干求者日進，所以人思苟免，莫能盡力。此其漸不克終六也。\n\t陛下初登大位，高居深視，事惟清静，心無嗜慾，内除畢弋之物，外絶畋獵之源。數載之後，不能固志，雖無十旬之逸，或過三驅之禮，遂使盤遊之娱，見譏於百姓，鷹犬之貢遠及於四夷。或時教習之處，道路遥遠，侵晨而出，入夜方還，以馳騁爲歡，莫慮不虞之變，事之不測，其可救乎？此其漸不克終七也。\n\t孔子曰：「君使臣以禮，臣事君以忠。」然則君之待臣，義不可薄。陛下初踐大位，敬以接下，君恩下流，臣情上達，咸思竭力，心無所隱。頃年已來，多所忽略。或外官充使，奏事入朝，思睹闕庭，將陳所見，欲言則顔色不接，欲請又恩禮不加。間因所短，詰其細過，雖有聰辯之略，莫能申其忠款，而望上下同心，君臣交泰，不亦難乎？此其漸不克終八也。\n\t傲不可長，欲不可縱，樂不可極，志不可滿。四者，前王所以致福，通賢以爲深誡。陛下貞觀之初，孜孜不怠，屈己從人，恒若不足。頃年已來，微有矜放，恃功業之大，意蔑前王；負聖智之明，心輕當代，此傲之長也。欲有所爲，皆取遂意，縱或抑情從諫，終是不能忘懷，此欲之縱也。志在嬉遊，情無厭倦，雖未全妨政事，不復專心治道，此樂之將極也。率土乂安，四夷款服，仍欲遠勞士馬，問罪遐裔，此志將滿也。親狎者阿旨而不肯言，疏遠者畏威而莫敢諫，積而不已，將虧聖德。此其漸不克終九也。\n\t昔陶唐、成湯之時非無災患，而稱其聖德者，以其有始有終，無爲無欲，遇災則極其憂勤，時安則不驕不逸故也。貞觀之初，頻年霜旱，畿内户口並就關外，携負老幼，來往數年，曾無一户逃亡，一人怨苦，此誠由識陛下矜育之懷，所以至死無携貳。頃年已來，疲於徭役，關中之人，勞弊尤甚。雜匠之徒，下番悉留和雇；正兵之輩，上番多别驅使。和市之物不絶於鄉閭，遞送之夫相繼於道路。既有所弊，易爲驚擾，脱因水旱，穀麥不收，恐百姓之心，不能如前日之寧帖。此其漸不克終十也。\n\t臣聞「禍福無門，唯人所召。」人無釁焉，妖不妄作。伏惟陛下統天御宇十有三年，道洽寰中，威加海外，年穀豐稔，禮教聿興，比屋逾於可封，菽粟同於水火。暨乎今歲，天災流行，炎氣致旱，乃遠被於郡國；凶醜作孽，忽近起於轂下。夫天何言哉？垂象示誡，斯誠陛下驚懼之辰，憂勤之日也。若見誡而懼，擇善而從，同周文之小心，追殷湯之罪己，前王所以致理者，勤而行之；今時所以敗德者，思而改之。與物更新，易人視聽，則寶祚無疆，普天幸甚，何禍敗之有乎？然則社稷安危，國家理亂，在於一人而已。當今太平之基，既崇極天之峻；九仞之積，猶虧一簣之功。千載休期，時難再得，明主可爲而不爲，微臣所以鬱結而長嘆者也。\n\t臣誠愚鄙，不達事機，略舉所見十條，輒以上聞聖聽。伏願陛下採臣狂瞽之言，參以蒭蕘之議，冀千慮一得，兖職有補，則死日生年，甘從鈇鉞。\n\t疏奏，太宗謂徵曰：「人臣事主，順旨甚易，忤情尤難。公作朕耳目股肱，常論思獻納。朕今聞過能改，庶幾克終善事。若違此言，更何顔與公相見？復欲何方以理天下？自得公疏，反覆研尋，深覺詞强理直，遂列爲屏障，朝夕瞻仰。又録付史司，冀千載之下，識君臣之義。」乃賜黄金十斤，厩馬二匹。"
        },
        {
            "chapter": 40,
            "paragraph": "6",
            "id": "257",
            "html": "貞觀十四年，太宗謂侍臣曰：「平定天下，朕雖有其事，若守之失圖，功業亦復難保。秦始皇初亦平六圖，據有四海，及末年不能善守，實可爲誡。公等宜念公忘私，則榮名高位，可以克終其美。」魏徵對曰：「臣聞之，戰勝易，守勝難。陛下深思遠慮，安不忘危，功業既彰，德教復洽，恒以此爲政，宗社無由傾敗矣。」"
        },
        {
            "chapter": 40,
            "paragraph": "7",
            "id": "258",
            "html": "貞觀十六年，太宗問魏徵曰：「觀近古帝王，有傳位十代者，有一代兩代者，亦有身得身失者。朕所以常懷憂懼，或恐撫養生民不得其所，或恐心生驕逸，喜怒過度，然不能自知。卿可爲朕言之，當以爲楷則。」徵對曰：「嗜慾喜怒之情，賢愚皆同。賢者能節之，不使過度。愚者縱之，多至失所。陛下聖德玄遠，居安思危，豈同常情。伏願陛下常能自制，以保克終之美，則萬代永賴。」"
        }
    ]
}